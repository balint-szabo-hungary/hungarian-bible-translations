Jas.1.1 | Jakab, Istennek és az Úr Jézus Krisztusnak szolgája, a szétszórtságban levő tizenkét nemzetségnek: üdvözletemet!
Jas.1.2 | Teljes örömnek tartsátok, atyámfiai, mikor különféle próbáltatásokba estek,
Jas.1.3 | mert tudjátok, hogy hitetek megpróbálása állhatatosságot szerez.
Jas.1.4 | Az állhatatosságnak pedig tökéletes cselekedet legyen a gyümölcse, hogy tökéletesek és épek legyetek, minden fogyatkozás nélkül.
Jas.1.5 | Ha pedig valakinek fogyatékos a bölcsesége, kérje Istentől, aki mindenkinek készségesen és szemrehányás nélkül adja, és megadatik neki.
Jas.1.6 | "De kérje hittel, semmit sem kételkedve; mert aki kételkedik, hasonló a tenger habjához, amelyet a szél hajt és ide s tova hány."
Jas.1.7 | Mert ne vélje az ilyen ember, hogy kaphat valamit az Úrtól,
Jas.1.8 | a kétszívű és minden útjában állhatatlan ember.
Jas.1.9 | "Dicsekedjék pedig az alacsonysorsú atyafi az ő felmagasztaltatásával;"
Jas.1.10 | "a gazdag pedig az ő megaláztatásával; mert elmúlik, mint a fűnek virága."
Jas.1.11 | Mert felkel a nap az ő hőségével és megszárítja a füvet, úgyhogy virága elhull és szépsége elvész: így hervad el majd a gazdag is az ő útjaiban.
Jas.1.12 | Boldog ember az, aki a kísértésben megáll, mert miután a próbát kiállotta, elveszi az életnek koronáját, amelyet az Úr ígért az őt szeretőknek.
Jas.1.13 | Senki se mondja, mikor kísértetik: Az Isten kísért engem! Mert az Isten, aki gonoszsággal meg nem kísérthető, maga sem kísért meg senkit.
Jas.1.14 | De kiki megkísértetik, amikor vonja és édesgeti tulajdon kívánsága.
Jas.1.15 | "Azután a kívánság megfoganva, bűnt szül; a bűn pedig teljességre jutva, halált nemz."
Jas.1.16 | Ne tévelyegjetek, szeretett atyámfiai!
Jas.1.17 | Minden jó adomány és minden tökéletes ajándék felülről való és a világosságok Atyjától száll alá, akinél nincs változás vagy változásnak árnyéka.
Jas.1.18 | Akarata szerint szült minket az igazság beszéde által, hogy az ő teremtményeinek mintegy zsengéi legyünk.
Jas.1.19 | Tudjátok meg, szeretett atyámfiai! Minden ember legyen gyors a hallásra, lassú a szólásra, lassú a haragra.
Jas.1.20 | Mert az ember haragja nem munkálja azt, ami Isten előtt igaz.
Jas.1.21 | Vessetek el azért minden undokságot és gonoszságot, amely még megmaradt bennetek, és szelídséggel fogadjátok a belétek plántált igét, amely megtarthatja lelketeket.
Jas.1.22 | Az igének pedig cselekvői legyetek és ne csak hallgatói, megcsalva magatokat.
Jas.1.23 | Mert ha valaki az igének hallgatója és nem cselekvője, az ilyen hasonló ahhoz az emberhez, aki tükörben nézi testi ábrázatát.
Jas.1.24 | Mert megtekintette magát, azután tovább ment és nyomban elfelejtette, milyen volt.
Jas.1.25 | De aki belenéz a szabadság tökéletes törvényébe és megmarad amellett, aki tehát nem feledékeny hallgató, hanem valóságos cselekvő: az boldog lesz az ő cselekvésében.
Jas.1.26 | Ha valaki istenfélőnek gondolja magát közületek, de nem zabolázza meg nyelvét, hanem megcsalja a maga szívét, annak istentisztelete hiábavaló.
Jas.1.27 | Tiszta és szeplő nélkül való istentisztelet az Isten és az Atya előtt ez: meglátogatni az árvákat és özvegyeket az ő nyomorúságukban és szeplő nélkül megőrizni magát a világtól.

Jas.2.1 | Atyámfiai, a mi dicsőséges Urunkba, a Jézus Krisztusba vetett hitetekben ne legyen személyválogatás.
Jas.2.2 | Mert ha a ti gyülekezetetekbe bemegy egy aranygyűrűs ember fényes ruhában s ugyanakkor belép egy szegény is szennyes ruhában,
Jas.2.3 | de ti csak a fényes öltözetűre néztek és azt mondjátok neki: Te ülj ide kényelmesen, és a szegénynek ezt mondjátok: Te állj meg ott, vagy: ülj le a zsámolyom mellé, —
Jas.2.4 | nem jutottatok-e ellenmondásba magatokkal és nem lettetek-e gonosz gondolkodású bírákká?
Jas.2.5 | Halljátok meg, szeretett atyámfiai, nem az Isten választotta-e ki a világ szegényeit, hogy gazdagok legyenek hitben és örökösei az országnak, amelyet azoknak ígért, akik őt szeretik?
Jas.2.6 | Ti pedig megszégyenítettétek a szegényt. Nem a gazdagok zsarnokoskodnak-e rajtatok és nem ők hurcolnak-e a törvény elé?
Jas.2.7 | Nem ők káromolják-e annak a szép nevét, akinek tulajdonaivá lettetek?
Jas.2.8 | Ha ellenben megtartjátok a királyi törvényt az Írás szerint: Szeresd felebarátodat, mint tenmagadat! helyesen cselekesztek.
Jas.2.9 | De ha személyválogatók vagytok, vétkeztek és a törvény elítél titeket, mint megszegőit.
Jas.2.10 | Mert ha valaki az egész törvényt megtartja is, de vét egy ellen, az egész ellen vétkezik.
Jas.2.11 | Mert aki ezt mondta: Ne paráználkodjál! ezt is mondta: Ne ölj! És ha nem paráználkodol, de ölsz, törvényszegővé lettél.
Jas.2.12 | Úgy szóljatok és úgy cselekedjetek, mint akiket a szabadság törvénye fog megítélni.
Jas.2.13 | "Mert az ítélet irgalmatlan az iránt, aki nem cselekedett irgalmasságot; és diadalmaskodik az irgalmasság az ítélet felett."
Jas.2.14 | Mi haszna, atyámfiai, ha valaki azt mondja, hogy neki van hite, cselekedetei pedig nincsenek? Vajjon megtarthatja-e őt a hit?
Jas.2.15 | Ha pedig a mi atyánkfiai, férfiak vagy nők ruhátlanok és szűkölködnek a mindennapi eledel nélkül,
Jas.2.16 | és azt mondja nekik valaki közületek: Menjetek el békességgel, melegedjetek és lakjatok jól, de nem adjátok meg nekik, amire a testnek szüksége van, mi annak a haszna?
Jas.2.17 | Ugyanígy a hit is, ha cselekedetei nincsenek, halott önmagában.
Jas.2.18 | De mondhatja valaki: Neked hited van, nekem pedig cselekedeteim vannak. Mutasd meg hát nekem cselekedetek nélkül a te hitedet és én a cselekedeteimből fogom megmutatni az én hitemet.
Jas.2.19 | Te hiszed, hogy az Isten egy? Jól teszed. Az ördögök is hiszik és rettegnek.
Jas.2.20 | Akarod-e pedig tudni, te balgatag ember, hogy a hit cselekedetek nélkül gyümölcstelen? (A 20. versben egyes kéziratokban a gyümölcstelen szó helyett halott szó olvasható.)
Jas.2.21 | Vajjon Ábrahám, a mi atyánk, nem cselekedetekből igazult-e meg, mikor az ő fiát, Izsákot, az oltárra vitte?
Jas.2.22 | Látod, hogy a hite segítségül volt a cselekedeteinek és a cselekedetekből lett teljessé a hit,
Jas.2.23 | úgyhogy beteljesedett az Írás, amely ezt mondja: Hitt pedig Ábrahám az Istennek és tulajdoníttatott neki igazságul és Isten kedves emberének neveztetett.
Jas.2.24 | Látjátok tehát, hogy cselekedetekből igazul meg az ember és nem csupán hitből.
Jas.2.25 | Hasonlóképen a parázna Ráháb is vajjon nem cselekedetekből igazult-e meg, mikor a követeket házába fogadta és más úton bocsátotta ki?
Jas.2.26 | Mert amint halott a test lélek nélkül, úgy halott a hit is cselekedetek nélkül

Jas.3.1 | Atyámfiai, ne legyetek sokan tanítók, hiszen tudjátok, hogy mi súlyosabb ítéletben részesülünk.
Jas.3.2 | Mert mindnyájan sokképpen vétkezünk. Ha valaki beszédben nem vétkezik, az tökéletes ember, az egész testét is meg tudja zabolázni.
Jas.3.3 | Ha a lovak szájába zablát vetünk, hogy engedelmeskedjenek nekünk, egész testüket is irányítjuk.
Jas.3.4 | Íme a hajók is, bármily nagyok és ha erős szelek hajtják is azokat, igen kicsiny kormányrúddal odairányíthatók, ahova a kormányos szándéka akarja.
Jas.3.5 | "Így a nyelv is kicsiny tag, de nagy dolgokkal kérkedik. Íme, milyen kis tűz mily nagy erdőt felgyújt;"
Jas.3.6 | a nyelv is tűz. A nyelv a gonoszság egész világa a mi tagjaink között, megszeplősíti az egész testet és lángba borítja egész életünket, maga is lángba borul a gyehenna tüzétől.
Jas.3.7 | Mert minden természet: vadállatoké, madaraké, csúszó-mászóké és tengeri állatoké, megszelídíthető és meg is szelídítették az emberek,
Jas.3.8 | "de a nyelvet az emberek közül senki sem tudja megszelídíteni; fékezhetetlen gonosz az, telve halálos méreggel."
Jas.3.9 | Ezzel áldjuk az Istent és Atyát, és ezzel átkozzuk az Isten hasonlatosságára teremtett embereket:
Jas.3.10 | ugyanabból a szájból jön ki áldás és átok. Atyámfiai, nem kellene ezeknek így lenniök.
Jas.3.11 | Vajjon a forrás ugyanabból a nyílásból áraszt-e édeset és keserűt?
Jas.3.12 | Vagy teremhet-e, atyámfiai, a fügefa olajbogyót, vagy a szőlőtő fügét? Ép ily kevéssé adhat a sós forrás édes vizet.
Jas.3.13 | Kicsoda bölcs és értelmes közöttetek? Mutassa meg jámbor életével az ő cselekedeteit bölcsesség szelídségében.
Jas.3.14 | Ha pedig keserű irigység és haszonlesés van a szívetekben, ne dicsekedjetek, és ne hazudjatok az igazság ellen.
Jas.3.15 | Ez nem az a bölcsesség, amely felülről jön, hanem földi, testi és ördögi.
Jas.3.16 | Mert ahol irigység van és haszonlesés, ott felfordulás van és mindenféle gonosz tett.
Jas.3.17 | A felülről való bölcsesség először is tiszta, azután békeszerető, méltányos, engedelmes, irgalommal és jó gyümölcsökkel teljes, nem kételkedő és nem képmutató.
Jas.3.18 | Az igazság gyümölcsét pedig békességben vetik el azok, akik békességet szereznek.

Jas.4.1 | Honnan vannak háborúk és honnan vannak harcok közöttetek? Nem onnan-e, hogy bűnös vágyaitok tusakodnak tagjaitokban?
Jas.4.2 | "Megkívántok valamit és nem kapjátok meg; öltök és irigykedtek és semmit sem érhettek el. Harcoltok és háborúskodtok. Nem kaptok, mert nem kértek."
Jas.4.3 | Kértek és nem kapjátok meg, mert rosszul kéritek, azért, hogy bűnös vágyaitokban eltékozoljátok.
Jas.4.4 | Ti paráznák, nem tudjátok-e, hogy a világgal való barátság ellenségeskedés az Istennel? Ha tehát valaki a világ barátja akar lenni, az Isten ellenségévé lesz.
Jas.4.5 | Vagy azt gondoljátok, hogy az írás ok nélkül mondja: Féltékenyen kívánja a lelket, amelynek bennünk adott lakozást?
Jas.4.6 | "De ő nagyobb kegyelmet ad; ezért mondja: Az Isten a kevélyeknek ellenük áll, az alázatosoknak pedig kegyelmet ad."
Jas.4.7 | "Engedelmeskedjetek azért az Istennek; de álljatok ellene az ördögnek és elfut tőletek."
Jas.4.8 | Közeledjetek az Istenhez és közeledni fog hozzátok. Tisztítsátok meg kezeteket, ti bűnösök, és szenteljétek meg szíveteket, ti kétszívűek!
Jas.4.9 | Lássátok meg, milyen nyomorultak vagytok, bánkódjatok és sírjatok, nevetésetek forduljon gyászra, és örömötök szomorúságra,
Jas.4.10 | alázzátok meg magatokat az Úr előtt és felmagasztal titeket.
Jas.4.11 | Ne szóljátok meg egymást, atyámfiai. Aki megszólja atyjafiát, vagy megítéli, az a törvényt szólja meg és a törvényt ítéli meg. Ha pedig a törvényt megítéled, nem cselekvője, hanem bírája vagy a törvénynek.
Jas.4.12 | Egy a törvényadó és a bíró: az, aki megtarthat és elveszthet. Te pedig ki vagy, hogy megítéled a te felebarátodat?
Jas.4.13 | Nosza most, akik ezt mondjátok: Ma vagy holnap elmegyünk ebbe meg ebbe a városba, és ott töltünk egy esztendőt, kalmárkodunk és nyerészkedünk,
Jas.4.14 | — hiszen azt sem tudjátok, hogy mit hoz a holnap? Mi a ti életetek? Bizony, pára vagytok, amely egy kevés ideig látszik, azután pedig eltűnik.
Jas.4.15 | Holott ezt kellene mondanotok: Ha az Úr akarja és élünk, ezt vagy azt fogjuk cselekedni.
Jas.4.16 | Ti ellenben most elbizakodottságotokban dicsekesztek. Pedig minden ilyen dicsekvés gonosz.
Jas.4.17 | Aki azért tudna jót cselekedni és nem cselekszi, bűne az annak.

Jas.5.1 | Nosza most, ti gazdagok, jajgatva sírjatok a rátok következő nyomorúságok miatt!
Jas.5.2 | Gazdagságotok megrothadt és ruháitokat moly ette meg.
Jas.5.3 | Aranyos ezüstkincseteket rozsda fogta meg: rozsdájuk bizonyság lesz ellenetek és mint tűz emészti testeteket. Kincset gyűjtöttetek az utolsó napokban!
Jas.5.4 | Íme, a mezőiteket learató munkások bére, amelyet ti visszatartottatok, égre kiált, és az aratók panasza eljutott a Seregek Urának fülébe.
Jas.5.5 | "Dőzsöltetek e földön és (tobzódtatok; szíveteket hizlaltátok, mint az áldozás napján."
Jas.5.6 | "Elítéltétek és megöltétek az igazat; nem áll ellen nektek."
Jas.5.7 | Tűrjetek azért, atyám fiai, békességgel az Úr eljöveteléig, íme, a földműves várja a föld drága gyümölcsét, és türelmesen vár arra, míg őszi és tavaszi esőt kap,
Jas.5.8 | Várjatok azért ti is türelemmel és erősítsétek meg a szíveteket, mert az Úr eljövetele elközelgett.
Jas.5.9 | Ne panaszkodjatok, atyámfiai, egymásra, hogy ítélet alá ne essetek. íme a bíró az ajtó előtt áll.
Jas.5.10 | Például vegyétek, atyámfiai, a szenvedésben és hosszútűrésben a prófétákat, akik az Úr nevében szólottak.
Jas.5.11 | íme boldogoknak mondjuk azokat, akik a szenvedésekben helytállottak. Hallottatok Jób állhatatosságáról és életének végéről, amelyet neki az Úr adott. Látjátok, hogy igen irgalmas az Úr és könyörületes.
Jas.5.12 | Mindenek előtt pedig ne esküdjetek, atyámfiai, se az égre, se a földre, se semmi egyéb esküvéssel. Hanem legyen a ti igenetek igen és a ti nemetek nem, hogy ítélet alá ne essetek.
Jas.5.13 | Szenved-é valaki köztetek? Imádkozzék. Öröme van-e valakinek? Dicséretet énekeljen.
Jas.5.14 | Beteg valaki köztetek? Hívja magához a gyülekezet véneit, hogy azok imádkozzanak felette és kenjék meg őt olajjal az Úr nevében,
Jas.5.15 | És a hitből való imádság megtartja a szenvedőt és az Úr felsegíti őt. És ha bűnt követett is el, megbocsáttatik neki.
Jas.5.16 | Valljátok meg azért egymásnak bűneiteket és imádkozzatok egymásért, hogy meggyógyuljatok. Nagy erő van az igaz ember buzgó könyörgésében.
Jas.5.17 | Illés hozzánk hasonló ember volt és mikor imádkozva könyörgött, hogy ne legyen eső, nem is esett eső a földre három évig és hat hónapig.
Jas.5.18 | Majd mikor ismét imádkozott, az ég esőt adott, és a föld meghozta a maga termését.
Jas.5.19 | Atyámfiai, ha valaki köztetek eltévelyedik az igazságtól és megtéríti őt valaki,
Jas.5.20 | tudja meg, hogy aki bűnöst térít meg az ő tévelygő útjáról, annak lelkét megmenti a haláltól és sok bűnt elfedez.
