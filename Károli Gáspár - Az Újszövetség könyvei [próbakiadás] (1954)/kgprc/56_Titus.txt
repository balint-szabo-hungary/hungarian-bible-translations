Titus.1.1 | Pál, Istennek szolgája, Jézus Krisztusnak pedig apostola, az Isten választottainak hite és a kegyességnek megfelelő igazság ismerete szerint,
Titus.1.2 | az örök élet reménységére, amelyet örök idők előtt megígért Isten, aki nem hazudik,
Titus.1.3 | "a maga idejében pedig kijelentette igéjét amaz igehirdetés által, amely rám bízatott, a mi megtartó Istenünk parancsolata szerint;"
Titus.1.4 | Titusnak, a közös hit szerint való igaz fiamnak: kegyelem és békesség az Atya Istentől és a Krisztus Jézustól, a mi megtartónktól.
Titus.1.5 | Azért hagytalak Krétában, hogy a rendezni valókat hozd rendbe és állíts városonként presbitereket, amint meghagytam neked,
Titus.1.6 | ha van feddhetetlen, egyfeleségű férfi, akinek hivő és nem kicsapongással vádolt vagy engedetlen gyermekei vannak.
Titus.1.7 | "Mert szükséges, hogy a püspök, mint Isten sáfára, feddhetetlen legyen; nem elbizakodott, nem haragos, nem részeges, nem verekedő, nem rút nyereségre vágyó,"
Titus.1.8 | hanem vendégszerető, jóra hajlandó, higgadt, igazságos, kegyes, önmegtartóztató,
Titus.1.9 | aki ragaszkodik a tanítás szerint való igaz beszédhez, hogy az egészséges tanítással inthessen is, meg is győzhesse az ellenmondókat,
Titus.1.10 | Mert sok az engedetlen, hiábavaló beszédű és hitető, különösen a zsidóságból valók közül,
Titus.1.11 | "akiket el kell hallgattatni; az ilyenek egész családokat feldúlnak, és rút nyereségért olyasmiket tanítanak, amiket nem kellene."
Titus.1.12 | Azt mondta valaki közülük, az ő saját prófétájuk: ,,A krétaiak mindig hazugok, gonosz vadak, rest hasak”.
Titus.1.13 | Ez a bizonyság igaz. Ezért fedd őket kímélet nélkül, hogy egészségesek legyenek a hitben,
Titus.1.14 | ne törődjenek zsidó mesékkel és az igazságtól elfordult emberek parancsaival.
Titus.1.15 | Minden tiszta a tisztáknak: de a tisztátalanoknak és hitetleneknek semmi sem tiszta, hanem tisztátalan azoknak mind az elméjük, mind a lelkiismeretük.
Titus.1.16 | Vallják, hogy Istent ismerik: de cselekedeteikkel tagadják, mivel utálatosak és engedetlenek és minden jócselekedetre alkalmatlanok.

Titus.2.1 | Te pedig azokat beszéld, amik az egészséges tanításhoz illenek:
Titus.2.2 | hogy az öreg emberek józanok legyenek, tisztességesek, higgadtak a hitben, szeretetben és állhatatosságban teljesek.
Titus.2.3 | Hasonlóképen az öreg asszonyok is szentekhez illő magaviseletűek legyenek nem rágalmazók, nem sok borivás rabjai, jóra oktatók,
Titus.2.4 | "hogy tanítsák a fiatal asszonyokat arra: szeressék férjüket és gyermekeiket;"
Titus.2.5 | legyenek szerények, tiszta életűek, háziasak, jóságosak, férjüknek engedelmesek, hogy az Isten beszédét ne káromolják.
Titus.2.6 | Az ifjakat hasonlóképen intsed, hogy mértékletesek legyenek mindenben.
Titus.2.7 | Te magad mutass példát a jócselekedetekben, a tanításban romlatlanságot, kellő komolyságot,
Titus.2.8 | egészséges, feddhetetlen beszédet, hogy az ellenfél megszégyenüljön, mivel semmi rosszat sem tud rólunk mondani.
Titus.2.9 | A szolgákat intsed, hogy uraiknak engedelmeskedjenek, mindenben kedvüket keressék, ne ellenkezzenek,
Titus.2.10 | ne tolvajkodjanak, hanem teljes és igaz hűséget tanúsítsanak, hogy ami megtartó Istenünk tanításának mindenben díszére váljanak.
Titus.2.11 | Mert megjelent az Isten üdvözítő kegyelme minden embernek,
Titus.2.12 | amely arra tanít minket, hogy megtagadva az istentelenséget és a világi kívánságokat, mértékletesen, igazán és szentül éljünk e jelenvaló világon,
Titus.2.13 | mint akik várjuk a boldog reménységet és a nagy Istennek és a mi megtartónknak, Jézus Krisztusnak dicsőséges megjelenését,
Titus.2.14 | aki önmagát adta miérettünk, hogy megváltson minket minden gonoszságtól és tisztítson magának tulajdonul olyan népet, amely buzgón törekszik a jócselekedetekre.
Titus.2.15 | Ezeket hirdesd, ints és feddj teljes határozottsággal. Senki téged meg ne vessen.

Titus.3.1 | Emlékeztesd őket, hogy rendeljék alá magukat a fejedelemségeknek és hatalmasságoknak, engedelmeskedjenek, minden jócselekedetre készek legyenek,
Titus.3.2 | senkit ne szidalmazzanak, ne torzsalkodjanak, nyájasak legyenek, mindenki iránt teljes szelídséget tanúsítva.
Titus.3.3 | Mert régente mi is esztelenek, engedetlenek, tévelygők voltunk, kívánságoknak és különféle élvezeteknek rabjai, gonoszságban és irigységben élők, gyűlöltek és egymást gyűlölők.
Titus.3.4 | De mikor a mi megtartó Istenünknek jóvolta és az emberek iránt való szeretete megjelent,
Titus.3.5 | akkor nem azokért a cselekedetekért tartott meg minket, amelyeket mi mint megigazultak cselekedtünk, hanem az ő irgalmából az újjászületés fürdője és a Szentlélek megújítása által,
Titus.3.6 | amelyet kiárasztott ránk bőséggel a mi megtartó Jézus Krisztusunk által,
Titus.3.7 | hogy az ő kegyelméből megigazulva, reménység szerint az örök élet örökösei legyünk.
Titus.3.8 | Igaz ez a beszéd, és akarom, hogy ezekről határozottan tégy tanúbizonyságot, hogy akik hívőkké lettek az Istenben, igyekezzenek jócselekedetekkel elöljárni. Ezek jók és hasznosak az embereknek.
Titus.3.9 | A balga vitatkozásokat azonban, a nemzetségtáblázatokat, a civakodást és a törvény felől való harcokat kerüld, mert ezek haszontalanok és hiábavalók.
Titus.3.10 | A szakadást szító embert egy vagy két intés után kerüld,
Titus.3.11 | mert tudnod kell, hogy az ilyen ember letért a jó útról és vétkezik és önmaga ítéli el magát.
Titus.3.12 | Mikor elküldöm hozzád Artemást vagy Tihikust, siess hozzám jönni Nikápolyba, mert elhatároztam, hogy ott töltöm a telet
Titus.3.13 | Zénást, a törvénytudót és Apollóst gondosan indítsd útnak, hogy semmiben szükséget ne szenvedjenek.
Titus.3.14 | De tanulják meg a mieink is, hogy jócselekedetekkel járjanak elől a sürgős szükségletek kielégítésére, hogy ne legyenek gyümölcstelenek.
Titus.3.15 | Köszöntenek téged mindnyájan, akik velem vannak. Köszöntsed azokat, akik szeretnek minket hitben. Kegyelem mindnyájatokkal
