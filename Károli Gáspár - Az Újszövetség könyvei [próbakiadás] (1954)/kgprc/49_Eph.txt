Eph.1.1 | Pál, Krisztus Jézus apostola Isten akaratából, az Efezusban levő és Krisztus Jézusban hivő szenteknek:
Eph.1.2 | kegyelem nektek és békesség Istentől, a mi Atyánktól és az Úr Jézus Krisztustól.
Eph.1.3 | Áldott az Isten, a mi Urunknak Jézus Krisztusnak Atyja, aki megáldott minket minden lelki áldással a mennyekben a Krisztusban.
Eph.1.4 | őbenne választott ki minket magának a világ teremtése előtt, hogy legyünk szentek és feddhetetlenek Ő előtte.
Eph.1.5 | Szeretete által eleve elrendelte, hogy minket a maga fiaivá fogad Jézus Krisztus által az ő akaratának jótetszése szerint,
Eph.1.6 | hogy magasztaljuk kegyelmének dicsőségét, amellyel megajándékozott minket ama Szeretettben.
Eph.1.7 | Őbenne van a mi váltságunk az ő vére által: a bűnök bocsánata az ő kegyelmének gazdagsága szerint,
Eph.1.8 | amelyet nagy bőséggel közölt velünk minden bölcseséggel és értelemmel.
Eph.1.9 | Megismertette velünk az ő akaratának titkát jótetszése szerint, amelyet eleve elhatározott magában,
Eph.1.10 | az üdvösségnek az idők teljességében való rendjére nézve, hogy mindent egybefoglal a Krisztusban, mind amik a mennyekben vannak, mind amik a földön vannak.
Eph.1.11 | Őbenne nyertük el mi is az örökséget, miután eleve elrendeltettünk annak elhatározása szerint, aki mindent az ő akaratának tanácsából cselekszik,
Eph.1.12 | hogy az ő dicsőségének magasztalására legyünk, mi, akik először reménykedtünk a Krisztusban.
Eph.1.13 | Őbenne hittetek ti is, miután hallottátok az igazság beszédét, üdvösségetek evangéliomát, és megpecsételtettetek a megígért Szentlélek által,
Eph.1.14 | aki záloga a mi örökségünknek az ő tulajdonának megváltására, az ő dicsőségének magasztalására.
Eph.1.15 | Ezért én is, mivel hallottam az Úr Jézusba vetett hitetekről és mind a szentek iránt való szeretetetekről,
Eph.1.16 | nem szűnöm meg hálát adni értetek, megemlékezve rólatok imádságaimban,
Eph.1.17 | hogy a mi Urunk Jézus Krisztusnak Istene, a dicsőségnek Atyja, adja nektek a bölcsesség és kijelentés Lelkét, az ő megismerésében,
Eph.1.18 | és világosítsa meg a ti lelki szemeteket, hogy megtudjátok, milyen reménységre hívattatok el és mily gazdag az ő örökségének dicsősége a szentek között,
Eph.1.19 | és milyen mérhetetlenül nagy az ő hatalma bennünk, akik hiszünk az ő hatalmas erejének munkája alapján,
Eph.1.20 | amellyel munkálkodott a Krisztusban, mikor feltámasztotta a halálból és a maga jobbjára ültette őt a mennyekben,
Eph.1.21 | minden fejedelemség, hatalmasság, erő és uraság fölé és minden név fölé, amely nemcsak e világon valóság, hanem a következőben is az lesz.
Eph.1.22 | És mindent az ő lábai alá vetett és őt tette az egyház mindenek felett való fejévé.
Eph.1.23 | Az egyház pedig az ő teste, amely telve van Vele, aki mindent betölt mindenekkel.

Eph.2.1 | Titeket is megelevenít tett, akik halottak voltatok vétkeitek és bűneitek miatt.
Eph.2.2 | Ezekben jártatok egykor e jelenvaló világ folyása szerint, a fejedelem szerint, akinek hatalma van a levegőégen, a szellem szerint, amely most az engedetlenség fiain uralkodik.
Eph.2.3 | Ezek között forgolódtunk egykor mi is mindnyájan testünk kívánságaiban, és cselekedtük a testnek és hajlamainak akaratát és természet szerint a harag fiai voltunk, mint a többi ember is.
Eph.2.4 | De az irgalomban gazdag Isten az ő nagy szeretetéből, amellyel minket szeretett,
Eph.2.5 | minket, akik halottak voltunk a vétkek miatt, a Krisztussal együtt megelevenített, — kegyelemből tartattatok meg! —
Eph.2.6 | és vele együtt támasztott fel és vele együtt helyezett a mennyekbe a Krisztus Jézus által,
Eph.2.7 | hogy megmutassa az eljövendő világban az ő kegyelmének túláradó gazdagságát, irántunk való jóságából a Jézus Krisztusban.
Eph.2.8 | "Mert kegyelemből tartattatok meg hit által; és ez nem ti magatoktól van, Isten ajándéka ez;"
Eph.2.9 | nem cselekedetekből, hogy senki ne kérkedjék.
Eph.2.10 | Mert az ő alkotása vagyunk, akiket Krisztus Jézusban jócselekedetekre teremtett, amelyeket előre elkészített az Isten, hogy azokban járjunk.
Eph.2.11 | Ezért emlékezzetek meg arról, hogy egykor ti, a test szerint pogányok, akiket körülmetéletlenségnek nevez amaz úgynevezett s a testen kézzel végzett körülmetélkedés,
Eph.2.12 | "hogy ti abban az időben Krisztus nélkül valók voltatok, Izrael közösségéből kirekesztettek és az ígéret szövetségeitől idegenek; reménységetek sem volt és Isten nélkül valók voltatok a világban."
Eph.2.13 | Most pedig a Krisztus Jézusban ti, akik egykor távol voltatok, közelvalókká lettetek a Krisztus vére által.
Eph.2.14 | Mert ő a mi békességünk, aki a két nemzetséget eggyé tette és lerontotta a közbevetett választófalat, az ellenségeskedést az ő testében.
Eph.2.15 | "Mert ő a törvényt parancsolataival és rendelkezéseivel együtt eltörölte; hogy a kettőt egy új emberré teremtse önmagában, hogy békességet szerezzen,"
Eph.2.16 | és megbékéltesse az Istennel mind a kettőt, egy testben a kereszt által, miután megölte az ellenségeskedést általa.
Eph.2.17 | És eljött és a békesség evangéliumát hirdette nektek, a távolvalóknak és a közelvalóknak.
Eph.2.18 | Mert ő általa van menetelünk mindkettőnknek egy Lélekben az Atyához.
Eph.2.19 | Azért immár nem vagytok jövevények és zsellérek, hanem polgártársai a szenteknek és az Isten házanépe,
Eph.2.20 | akik felépültetek az apostoloknak és a prófétáknak alapkövén, a szegeletkő pedig maga Jézus Krisztus.
Eph.2.21 | Benne az egész épület szép renddel rakva, szent templommá növekszik az Úrban,
Eph.2.22 | akiben ti is együtt épültök Isten hajlékává a Lélek által.

Eph.3.1 | Ezért vagyok én, Pál, a Krisztus Jézus foglya érettetek, a pogányokért —
Eph.3.2 | ha ugyan hallottatok Isten kegyelmének sáfárságáról, amely nekem adatott érettetek,
Eph.3.3 | hogy tudniillik kijelentés útján ismertette meg velem a titkot úgy, amint azt előbb röviden megírtam.
Eph.3.4 | Ennek olvasásából megismerhetitek, mimódon értettem meg Krisztus titkát,
Eph.3.5 | amely más időkben nem közöltetett az emberek fiaival oly módon, ahogyan most kijelentetett az ő szent apostolainak és prófétáinak a Lélek által,
Eph.3.6 | hogy tudniillik a pogányok örököstársak és ugyanazon test tagjai és részesei az ő ígéretének a Krisztus Jézusban az evangélium által.
Eph.3.7 | Ennek az evangéliomnak lettem a szolgájává az Isten kegyelmének ajándékából, amely nekem az ő hatalmának munkája szerint adatott.
Eph.3.8 | Nekem, az összes szentek között a legkisebbnek adatott az a kegyelem, hogy a pogányoknak prédikáljam a Krisztus végéremehetetlen gazdagságát
Eph.3.9 | és hogy mindenki előtt megvilágosítsam, mi az Isten titkának a terve, amely örök időktől fogva elrejtetett az Istenben, aki mindeneket teremtett,
Eph.3.10 | azért, hogy ismeretessé legyen most a mennybéli fejedelemségek és hatalmasságok előtt, az egyház által Istennek sokféle bölcsessége,
Eph.3.11 | amaz örök elvégezés szerint, amelyet Krisztus Jézusban, a mi Urunkban cselekedett,
Eph.3.12 | akiben van a mi bátorságunk és bizodalommal való menetelünk az Őbenne való hit által.
Eph.3.13 | Azért kérlek, hogy ne csüggedjetek az én érettetek való nyomorúságaim miatt, ami nektek dicsőségetekre van.
Eph.3.14 | Ezért meghajtom térdemet az Atya előtt,
Eph.3.15 | "akitől neveztetik minden nemzetség mennyen és földön;"
Eph.3.16 | "hogy adja meg nektek az ő dicsőségének gazdagsága szerint, hogy hatalmával megerősödjetek az ő Lelke által a belső emberben;"
Eph.3.17 | "hogy lakozzék a Krisztus a hit által szívetekben; hogy a szeretetben meggyökerezzetek és az legyen életetek alapja,"
Eph.3.18 | és hogy mind a szentekkel együtt megérthessétek, mi a szélessége, hosszúsága, magassága és mélysége Isten jóvoltának,
Eph.3.19 | és megismerjétek Krisztusnak minden ismeretet felülhaladó szeretetét, hogy beteljesedjetek az Istennek egész teljességével.
Eph.3.20 | Annak pedig, aki véghetetlen bőséggel mindent megcselekedhetik, feljebb, mint ahogy mi kérjük, vagy elgondoljuk, a mi bennünk munkálkodó erő szerint,
Eph.3.21 | annak legyen dicsőség az egyházban, a Krisztus Jézusban nemzetségről-nemzetségre, örökkön-örökké. Ámen.

Eph.4.1 | Kérlek tehát titeket én, aki fogoly vagyok az Úrban, hogy járjatok ahhoz az elhivatáshoz méltóan, amellyel elhívattatok,
Eph.4.2 | teljes alázatossággal és szelídséggel, türelemmel, szenvedjétek el egymást szeretettel,
Eph.4.3 | igyekezzetek megtartani a Lélek egységét a békesség köteléke által.
Eph.4.4 | "Egy a test és egy a Lélek, miképen elhivástoknak egy reménységében hívattatok is el;"
Eph.4.5 | "egy az Úr, egy a hit, egy a keresztség;"
Eph.4.6 | egy az Isten és mindeneknek Atyja, aki mindenek felett van és mindenek által és mindenkiben munkálkodik.
Eph.4.7 | Mindegyikünknek pedig a szerint a mérték szerint adatott a kegyelem, amint azt a Krisztus ajándékozta.
Eph.4.8 | Ezért mondja az Írás: Felmenve a magasságba, foglyokat vitt fogságba és ajándékokat adott az embereknek.
Eph.4.9 | Az, hogy felment, mi mást jelent, mint hogy előbb le is szállott a föld alsóbb részeibei
Eph.4.10 | Aki leszállott, ugyanaz, mint aki fel is ment, minden égnél feljebb, hogy a mindenséget betöltse.
Eph.4.11 | És ő adott némelyeket apostolokul, némelyeket prófétákul, némelyeket evangélistákul, némelyeket pedig pásztorokul és tanítókul,
Eph.4.12 | hogy a szenteket felkészítse a szolgálat munkájára, a Krisztus testének építésére,
Eph.4.13 | míg mindnyájan eljutunk a hitnek és az Isten Fia megismerésének egységére, érett férfiúságra, arra a nagykorúságra, amelyben a Krisztus teljességét érjük el.
Eph.4.14 | Ne legyünk többé kiskorúak, akiket idestova hány-vet, űz-hajt a tanításnak akármi szele emberek csalárdságával, ravaszkodásával álnok megtévesztésre,
Eph.4.15 | hanem szóljunk igazat szeretetben, és mindenestül növekedjünk Abban, aki a fej, a Krisztus,
Eph.4.16 | mert ő illeszti össze és szerkeszti egybe az egész testet egymást támogató minden inával, és hatalmas erővel munkálja a test növekedését minden tag közös munkájával, hogy önmagát építse szeretet által.
Eph.4.17 | Ezt mondom azért és bizonyságot teszek az Úrban: többé ne járjatok úgy, mint a pogányok is járnak, elméjük hiábavalóságában,
Eph.4.18 | mert azok értelmükben meghomályosodtak, az isteni élettől elidegenültek a bennük levő tudatlanság miatt, szívük megkeményedése miatt.
Eph.4.19 | Ezek erkölcsi érzés nélkül bujálkodásra adták magukat, minden tisztátalanságnak nyereségvágyból való cselekvésére.
Eph.4.20 | Ti pedig nem így tanultátok a Krisztust,
Eph.4.21 | ha ugyan hallottatok róla és oktatást nyertetek felőle, úgy amint van az igazság Jézusban.
Eph.4.22 | Vessétek le a régi élet szerint való ó embert, aki a csalárd, gonosz kívánságok miatt megromlott,
Eph.4.23 | és újuljatok meg a Lélek által elmétekben,
Eph.4.24 | és öltsétek fel az új embert, aki Isten szerint teremtetett a megigazultságban és igazi szentségben.
Eph.4.25 | Azért vessétek el a hazugságot, szóljatok igazat, kiki az ő felebarátjával, mert egymásnak tagjai vagyunk.
Eph.4.26 | Ám haragudjatok, de ne vétkezzetek: a nap le ne menjen a ti haragotokon,
Eph.4.27 | se pedig az ördögnek ne adjatok helyet.
Eph.4.28 | A tolvaj többé ne lopjon, hanem inkább dolgoznék, és azt cselekedje kezével, ami jó, hogy legyen mit adnia a szűkölködőnek.
Eph.4.29 | Semmi rothadt beszéd szátokból ki ne jöjjön, hanem csak ami jó az építésre ott, ahol arra szükség van, hogy áldásos legyen a hallgatóknak.
Eph.4.30 | És ne szomorítsátok meg az Istennek Szentlelkét, aki által elpecsételtettetek a váltságnak napjára.
Eph.4.31 | Minden keserűség, düh, harag, lárma és istenkáromlás vettessék ki közületek minden gonoszsággalegyütt.
Eph.4.32 | Legyetek pedig egymáshoz jóságosak, irgalmasak, bocsássatok meg egymásnak, amint Isten is a Krisztusban megbocsátott nektek.

Eph.5.1 | Legyetek tehát követői az Istennek, mint szeretett gyermekek,
Eph.5.2 | és járjatok szeretetben, amint a Krisztus is szeretett titeket és önmagát adta értünk mint ajándékot és áldozatot az Istennek kedves jóillatul.
Eph.5.3 | Ellenben a paráznaságnak és bármily tisztátalanságnak vagy kapzsiságnak még a nevét se említsétek magatok közt — így illik ez a szentekhez.
Eph.5.4 | Se undokság vagy bolond beszéd vagy léha szavak szóba se kerüljenek, — mindez nem illik hozzátok, — hanem inkább a hálaadás.
Eph.5.5 | Mert jól tudjátok, hogy egyetlen paráznának vagy tisztátalannak vagy kapzsinak, — aki bálványimádó, — sincs öröksége a Krisztusnak és Istennek országában.
Eph.5.6 | Senki titeket meg ne csaljon üres beszédekkel, mert ezekért jön az Isten haragja az engedetlenség fiaira.
Eph.5.7 | Ti tehát ne legyetek társai ezeknek.
Eph.5.8 | Mert egykor sötétség voltatok, most pedig világosság vagytok az Úrban: mint a világosság fiai, úgy járjatok,
Eph.5.9 | — mert a világosság gyümölcse mindaz, ami jó, igaz és helyes,
Eph.5.10 | és vizsgáljátok meg, hogy mi az, ami kedves az Úrnak.
Eph.5.11 | És ne legyen közösségetek a sötétség gyümölcstelen cselekedeteivel, hanem inkább feddjétek is meg azokat;
Eph.5.12 | mert éktelen dolog csak mondani is, amiket azok titokban cselekesznek.
Eph.5.13 | Ha pedig mindezek megfeddettek, a világosság által nyilvánvalókká lesznek, mert minden, ami nyilvánvalóvá lett, világosság.
Eph.5.14 | Ezért mondja: Serkenj fel, aki aluszol, és támadj fel a halálból, és felragyog neked a Krisztus.
Eph.5.15 | Vigyázzatok tehát gondosan, hogyan jártok, nem mint balgák, hanem mint bölcsek.
Eph.5.16 | Áron is megvegyétek az alkalmat, mert a napok gonoszok.
Eph.5.17 | Ne legyetek tehát esztelenek, hanem értsétek meg, mi az Úr akarata.
Eph.5.18 | És ne részegedjetek meg bortól, amiben kicsapongás van, hanem teljesedjetek meg lélekkel.
Eph.5.19 | "Beszéljetek egymással zsoltárokban, dicséretekben és lelki énekekben; énekeljetek és dicséretet mondjatok szívetekben az Úrnak."
Eph.5.20 | Hálát adjatok mindenkor mindenért az Istennek és Atyának, a mi Urunk Jézus Krisztusnak nevében.
Eph.5.21 | Egymás iránt engedelmesek legyetek Krisztus iránt való tiszteletből.
Eph.5.22 | Az asszonyok saját férjüknek engedelmesek legyenek, mint az Úrnak.
Eph.5.23 | Mert a férj feje a feleségének, mint Krisztus is feje az egyháznak, az ő testének és megtartója annak.
Eph.5.24 | De amint az egyház engedelmes a Krisztusnak, úgy az asszonyok is engedelmesek legyenek férjüknek mindenben.
Eph.5.25 | Ti, férfiak, szeressétek feleségeteket, amint a Krisztus is szerette az egyházat és önmagát adta érte,
Eph.5.26 | hogy megszentelje azt, és megtisztítsa a keresztséggel az ige által,
Eph.5.27 | hogy az egyházat önmaga elé állítsa dicsőségben, úgyhogy azon ne legyen szeplő vagy ránc vagy ehhez hasonló, hanem hogy szent legyen és feddhetetlen.
Eph.5.28 | Úgy kell a férfiaknak szeretni feleségüket, mint tulajdon testüket. Aki szereti a feleségét, önmagát szereti.
Eph.5.29 | "Mert soha senki nem gyűlölte az ő tulajdon testét, hanem táplálja és gondosan ápolja azt, amint Krisztus is az egyházat;"
Eph.5.30 | mert az ő testének tagjai vagyunk.
Eph.5.31 | Azért elhagyja az ember az ő atyját és anyját és ragaszkodik feleségéhez, és lesznek ketten egy testté.
Eph.5.32 | "Felette nagy titok ez; de én Krisztusra és az egyházra értem."
Eph.5.33 | "Azért ti is külön-külön, kiki a maga feleségét úgy szeresse, mint önmagát; az asszony pedig tisztelje az urát."

Eph.6.1 | Ti, gyermekek, engedelmeskedjetek szüleiteknek az Úrban, mert ez a helyes.
Eph.6.2 | Tiszteld atyádat és anyádat! Ez az első parancsolat az ígérettel:
Eph.6.3 | hogy jól legyen dolgod és hosszú életű légy a földön.
Eph.6.4 | Ti is, atyák, ne ingereljétek haragra gyermekeiteket, hanem neveljétek őket az Úr fegyelmezésével és intésével.
Eph.6.5 | Ti, szolgák, engedelmesek legyetek test szerint való uraitoknak, mint a Krisztusnak, félelemmel és rettegéssel, őszinte szívvel.
Eph.6.6 | Ne szolgáljatok színből, mint akik embereknek akarnak tetszeni, hanem mint Krisztus szolgái, cselekedjétek az Isten akaratát szívesen,
Eph.6.7 | jóakarattal, mint akik az Úrnak szolgálnak és nem embereknek,
Eph.6.8 | mert tudjátok, hogy kiki ami jót cselekszik, azt fogja venni az Úrtól, akár szolga, akár szabad.
Eph.6.9 | Ti is, urak, ugyanazt cselekedjétek velük, hagyjátok el a fenyegetést, mert tudjátok, hogy mint azoknak, úgy nektek is Uratok van a mennyben és őnála nincs személyválogatás.
Eph.6.10 | Végezetül legyetek erősek az Úrban, és az ő hatalmas erejében.
Eph.6.11 | Öltözzétek fel az Isten minden fegyverét, hogy megállhassatok az ördög álnokságával szemben.
Eph.6.12 | Mert nem vér és test ellen van nekünk tusakodásunk, hanem a fejedelemségek ellen, a hatalmasságok ellen, a sötétség világának urai ellen, a gonoszság szellemei ellen, amelyek a magasságban vannak.
Eph.6.13 | Ezért vegyétek fel az Isten minden fegyverét, hogy ellenállhassatok ama gonosz napon, és mindeneket elvégezve megállhassatok.
Eph.6.14 | Álljatok meg tehát, körülövezve derekatokat igazsággal és felöltözve a megigazultság páncéljába,
Eph.6.15 | és felsaruzva lábatokat a békesség evangéliomának hirdetésére való készséggel.
Eph.6.16 | Mindezekhez vegyétek fel a hit pajzsát, amellyel a gonosznak minden tüzes nyilát kiolthatjátok.
Eph.6.17 | Vegyétek fel az üdvösség sisakját is és a Lélek kardját, amely az Isten beszéde.
Eph.6.18 | Minden imádsággal és könyörgéssel imádkozzatok minden időben a Lélek által. Ezért legyetek éberek teljes állhatatossággal és könyörögjetek mind a szentekért,
Eph.6.19 | énértem is, hogy amikor számat megnyitom, adassék nekem szó, hogy bátran hirdessem az evangéliom titkát,
Eph.6.20 | amelyért követségben járok láncok között, hogy legyen bátorságom úgy szólni róla, amint kell.
Eph.6.21 | Hogy pedig ti is megtudjátok, mint vagyok, hogy mit cselekszem, mindent megismertet veletek Tihikus, szeretett atyánkfia és hű szolga az Úrban,
Eph.6.22 | akit éppen azért küldtem hozzátok, hogy megismerjétek, mint vagyunk és megvigasztalja szíveteket.
Eph.6.23 | Békesség az atyafiaknak és szeretet hittel együtt az Atya Istentől és az Úr Jézus Krisztustól!
Eph.6.24 | Kegyelem legyen mindazokkal, akik szeretik a mi Urunk Jézus Krisztust el nem múló szeretettel.
