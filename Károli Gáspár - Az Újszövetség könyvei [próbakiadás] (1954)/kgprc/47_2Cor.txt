2Cor.1.1 | Pál, Jézus Krisztus apostola Isten akaratából és Timótheus atyánkfia az Isten gyülekezetének, amely Korinthusban van mind a szentekkel együtt, akik Ahájában vannak:
2Cor.1.2 | kegyelem nektek és békesség Istentől, a mi Atyánktól és az Úr Jézus Krisztustól.
2Cor.1.3 | Áldott az Isten és a mi Urunk Jézus Krisztusnak Atyja, az irgalomnak Atyja és minden vigasztalásnak Istene,
2Cor.1.4 | aki megvigasztal minket minden nyomorúságunkban, hogy mi is megvigasztalhassunk bármely nyomorúságba esetteket azzal a vigasztalással, amellyel Isten vigasztal minket.
2Cor.1.5 | Mert amint bőven kijutott nekünk Krisztus szenvedéseiből, úgy bőséges a mi vigasztalásunk is Krisztus által.
2Cor.1.6 | De ha nyomorúságot szenvedünk, a ti vigasztalástokért és üdvösségtekért van az. Ha vigasztalásban van részünk, a ti vigasztalástokért van az, amely ugyanazoknak a szenvedéseknek elviselésére ad erőt, amelyeket mi is szenvedünk.
2Cor.1.7 | És a mi reménységünk erős felőletek, mert tudjuk, hogy amint társaink vagytok a szenvedésben, úgy a vigasztalásban is.
2Cor.1.8 | Mert nem akarjuk, atyámfiai, hogy ne tudjatok ama nyomorúságunk felől, amely Ázsia tartományban esett rajtunk, hogy igen nagyon, erőnk felett megterheltettünk, úgyhogy életünk felől is kétségben voltunk.
2Cor.1.9 | Sőt úgy éreztük, hogy kimondották ránk a halálos ítéletet, hogy ne magunkban bizakodjunk, hanem Istenben, aki feltámasztja a halottakat,
2Cor.1.10 | aki ilyen nagy halálos veszedelemből megszabadított és meg fog szabadítani minket. Benne reménykedtünk, hogy ezután is meg fog szabadítani,
2Cor.1.11 | ha ti is velünk együtt munkálkodtok az értünk való könyörgésben, hogy sok ajakról szálljon fel érettünk sok ember hálája az irántunk tanúsított kegyelemért.
2Cor.1.12 | Mert a mi dicsekedésünk ez: lelkiismeretünk tanúskodik, hogy mi Istentől nyert szentséggel és tisztasággal, nem testi bölcsességgel, hanem Isten kegyelmével forgolódtunk a világon, kiváltképen pedig közöttetek.
2Cor.1.13 | Mert nem írunk nektek mást, csak amit olvastok vagy meg is értetek, sőt remélem, hogy meg fogjátok érteni mindvégig,
2Cor.1.14 | ahogy némi részben már meg is értettetek minket, hogy mi a ti dicsekedéstek vagyunk, mint ti is a miénk a mi Urunknak Jézusnak a napján.
2Cor.1.15 | És én ezzel a bizodalommal akartam előbb hozzátok menni, hogy másodízben részesüljetek kegyelemben
2Cor.1.16 | és tőletek át akartam menni Macedóniába, és Macedóniából ismét visszatérni hozzátok, hogy azután ti segítsetek tovább az utamon Júdeába.
2Cor.1.17 | Mikor tehát ezt terveztem, Vajjon könnyelműen cselekedtem-e? Vagy amit elhatározok, test szerint határozom-e el, hogy nálam egyszerre legyen az igen igen és a nem nem.
2Cor.1.18 | De Isten a tanúm, hogy a mi hozzátok intézett beszédünk nem egyszerre igen és nem.
2Cor.1.19 | Mert az Isten Fia, Jézus Krisztus, akit köztetek mi hirdettünk, én, Szilvánus és Timótheus, nem volt igen és nem, hanem benne az igen valósult meg.
2Cor.1.20 | Mert Istennek valamennyi ígérete őbenne lett igen és ő általa ámen az Istennek dicsőségére mi általunk.
2Cor.1.21 | Aki pedig minket veletek együtt Krisztusban megerősít és felken, Isten az,
2Cor.1.22 | aki el is pecsételt minket és a Lélek zálogát adta szívünkbe.
2Cor.1.23 | Az Istent hívom bizonyságul akár magam ellen is, hogy irántatok való kíméletből nem mentem el eddig Korinthusba.
2Cor.1.24 | "Nem hogy uralkodnánk a ti hiteteken, hanem munkatársai vagyunk örömötöknek; mert erősen állotok a hitben"

2Cor.2.1 | Én pedig azt tettem fel magamban, hogy nem megyek közétek ismét szomorúsággal.
2Cor.2.2 | Mert ha én megszomorítlak titeket, ugyan ki vidámít meg engem, ha nem az, akit én megszomorítok?
2Cor.2.3 | És azért írtam nektek éppen ezt, hogy mikor odamegyek, ne szomorodjam meg azok miatt, akiknek örülnöm kellene, mert meggyőződtem mindnyájatokról, hogy az én örömöm mindnyájatoké.
2Cor.2.4 | Mert sok szorongattatás és szívbeli aggódás között írtam nektek sok könnyhullatással, nem azért, hogy meg szomorítsalak titeket, hanem hogy megismerjétek azt a szeretetet, amelyet én kiváltképen irántatok érzek,
2Cor.2.5 | Ha pedig valaki megszomorított, nem engem szomorított meg, hanem részben, hogy sokat ne mondjak, titeket mindnyájatokat.
2Cor.2.6 | Elég az ilyennek a többség által rámért büntetés,
2Cor.2.7 | azért most viszont: ti inkább bocsássatok meg neki és vigasztaljátok, hogy a túlságos bánat valamiképen meg ne eméssze az ilyent.
2Cor.2.8 | Azért kérlek titeket, határozzátok el magatokat iránta szeretetre.
2Cor.2.9 | Mert azért is írtam, hogy kipróbáljam megbízhatóságotokat, Vajjon mindenben engedelmesek vagytok-e?
2Cor.2.10 | "Akinek pedig ti megbocsátotok valamit, én is; mert ha én is megbocsátottam valamit, — ha volt megbocsátanivalóm, — tiértetek tettem azt Krisztus színe előtt, hogy meg ne csaljon minket a Sátán."
2Cor.2.11 | Mert jól ismerjük az ő szándékait.
2Cor.2.12 | Mikor pedig Tróásba mentem a Krisztus evangéliumának hirdetésére és kapu nyílt meg előttem az Úrban,
2Cor.2.13 | "nem volt nyugalma a lelkemnek, mivel nem találtam Titust, az én atyámfiát; hanem elbúcsúztam tőlük és elmentem Macedóniába."
2Cor.2.14 | De hála az Istennek, aki mindig diadalmenetben hordoz minket a Krisztusban és az ő ismeretének illatát terjeszti általunk minden helyen.
2Cor.2.15 | "Mert mi a Krisztus jóillata vagyunk az Isten számára mind az üdvözülők, mind az elkárhozók között;"
2Cor.2.16 | ezeknek halál illata halálra, amazoknak pedig élet illata életre. És ezekre kicsoda alkalmas?
2Cor.2.17 | Mert mi nem vagyunk olyanok, mint sokan, akik üzérkednek az Isten igéjével, hanem tiszta szívből, sőt mintegy Istenből szólunk, az Isten előtt a Krisztusban.

2Cor.3.1 | Kezdjük-e ismét ajánlgatni magunkat? Csak nincs talán nekünk is szükségünk, mint némelyeknek, ajánlólevelekre hozzátok vagy tőletek?
2Cor.3.2 | A mi levelünk ti vagytok, beírva szívünkbe, amelyet ismer és olvas minden ember,
2Cor.3.3 | mert rólatok nyilvánvaló, hogy Krisztusnak a mi szolgálatunk által szerzett levele vagytok, nem tintával, hanem az élő Isten Lelkével írva, — nem kőtáblára, hanem a szívek hústábláira.
2Cor.3.4 | Ilyen bizalmunk pedig Krisztus által van Isten iránt.
2Cor.3.5 | Nem mintha magunktól volnánk alkalmasak valamit gondolni, úgy mint magunkból. Ellenkezőleg, a mi alkalmas voltunk az Istentől van,
2Cor.3.6 | aki alkalmasokká tett minket arra, hogy új szövetség szolgái legyünk, nem betűé, hanem Léleké, mert a betű megöl, a Lélek pedig megelevenít.
2Cor.3.7 | Ha pedig a halálnak betűkkel kövekbe vésett szolgálata annyira dicsőséges volt, hogy Izrael fiai nem is tudtak Mózes arcára nézni az ő ábrázatának múlandó fényessége miatt,
2Cor.3.8 | hogyne volna még dicsőségesebb a Lélek szolgálatát
2Cor.3.9 | Mert ha a kárhoztatás szolgálata dicsőséges, mennyivel inkább dicsőséges a megigazulás szolgálata?
2Cor.3.10 | Sőt e tekintetben a megigazulás szolgálatának túláradó dicsősége miatt már nincsen dicsősége annak, aminek dicsősége volt.
2Cor.3.11 | Mert ha már a múlandó is dicsőséges, sokkal inkább dicsőséges az, ami megmarad.
2Cor.3.12 | Mivel tehát ilyen reményünk van, nagy nyíltsággal szólunk,
2Cor.3.13 | és nem úgy, mint Mózes, aki leplet borított arcára, hogy Izrael fiai ne lássák a múlandó dicsőség végét.
2Cor.3.14 | "De eltompult az ő gondolkodásuk. Mert ugyanaz a lepel mind máig ott van az ószövetség olvasásánál felfedetlenül, mivel csak a Krisztusban tűnik el;"
2Cor.3.15 | sőt mind máig, amikor csak olvassák Mózest, lepel borul a szívükre.
2Cor.3.16 | Mikor pedig Izrael megtér az Úrhoz, elvétetik a lepel.
2Cor.3.17 | Az Úr pedig a Lélek és ahol az Úrnak Lelke, ott a szabadság.
2Cor.3.18 | Mi pedig mindnyájan fedetlen arccal tükrözzük az Úr dicsőségét, és ugyanarra a képre formáltatunk át dicsőségről-dicsőségre úgy, mint ahogyan az Úrnak Lelke formál.

2Cor.4.1 | Azért, mivel ilyen szolgálatban vagyunk, amint a kegyelmet nyertük, nem csüggedünk el.
2Cor.4.2 | Elhagytuk azonban azokat a szégyenletes dolgokat, melyeket takargatni szoktak, mint akik nem járunk ravaszságban és nem hamisítjuk meg az Isten igéjét, de az igazság nyilt hirdetésével ajánljuk magunkat minden ember lelkiismeretének az Isten színe előtt.
2Cor.4.3 | Ha mégis leplezett a mi evangéliumunk, azoknak leplezett, akik elvesznek,
2Cor.4.4 | mert bennök e világ istene megvakította a hitetlenek gondolkodását, hogy ne lássák a Krisztus dicsősége evangéliumának ragyogását, aki az Isten képe.
2Cor.4.5 | Mert nem magunkat prédikáljuk, hanem Krisztus Jézust, az Urat, magunkat pedig, mint szolgáitokat a Jézusért.
2Cor.4.6 | Mert az Isten, aki szólt: sötétségből világosság ragyogjon fel! Ő gyújtott világosságot a mi szívünkben, hogy a Jézus Krisztus arcán felismerjük Isten dicsőségének ragyogását.
2Cor.4.7 | Ez a kincsünk pedig cserépedényekben van, hogy az erőnek rendkívüli nagysága Istené legyen és ne magunktól való.
2Cor.4.8 | "Mindenütt nyomorgatnak minket, de el nem nyomhatnak; kétségeskedünk, de kétségbe nem esünk;"
2Cor.4.9 | "üldöznek, de Isten nem hagy el; tipornak, de el nem veszünk;"
2Cor.4.10 | mindenkor testünkben hordozzuk Jézus halálát, hogy Jézus élete is látható legyen a mi testünkben.
2Cor.4.11 | Mert mi, akik élünk, mindenkor halálra adatunk Jézusért, hogy a Jézus élete is látható legyen a mi halandó testünkben.
2Cor.4.12 | Azért a halál bennünk működik, az élet pedig bennetek.
2Cor.4.13 | Mivel azonban a hitnek ugyanaz a Lelke van bennünk, mint abban, aki ezt írta: Hittem, azért szóltam, — mi is hiszünk és azért szólunk,
2Cor.4.14 | mert tudjuk, hogy aki feltámasztotta az Úr Jézust, minket is fel fog támasztani Jézussal, és veletek együtt az ő színe elé állít.
2Cor.4.15 | Mert mindez érettetek van, hogy amint a kegyelem bőven árad, egyre többen adjanak hálát Istennek az ő dicsőségére.
2Cor.4.16 | Azért nem csüggedünk, sőt ha a mi külső emberünk megromlik is, a belső mégis napról-napra újul.
2Cor.4.17 | "Mert a mi pillanatnyi könnyű szenvedésünk minden mértéket meghaladó örök dicsőséget szerez nekünk;"
2Cor.4.18 | "mivel mi nem a láthatókra nézünk, hanem a láthatatlanokra; mert a láthatók ideig valók, a láthatatlanok pedig örökkévalók."

2Cor.5.1 | Mert tudjuk, hogy ha e mi földi sátorházunk összeomlik, épületünk van Istentől, nem kézzel csinált, örökkévaló házunk a mennyben.
2Cor.5.2 | Azért is sóhajtozunk ebben, mert a mi mennyei hajlékunkat szeretnők erre felölteni,
2Cor.5.3 | hogy ezt felöltve, mezíteleneknek ne találtassunk.
2Cor.5.4 | Mert akik e sátorban vagyunk is, megterhelten sóhajtozunk, mivel nem kívánjuk ezt levetni, hanem amazt erre felölteni, hogy azt, ami halandó, elnyelje az élet.
2Cor.5.5 | Aki pedig minket éppen erre elkészített, az Isten az, aki nekünk a Lélek zálogát is adta.
2Cor.5.6 | Így most mi mindenkor bizakodunk, mivel tudjuk, hogy amíg e testben lakunk, addig az Úrtól távol, idegenben vagyunk, —
2Cor.5.7 | mert hitben járunk, nem látásban. —
2Cor.5.8 | Jó bizodalmunk van pedig és inkább szeretnénk e testből kiköltözni és hazaköltözni az Úrhoz.
2Cor.5.9 | Azért minden erőnkkel azon vagyunk, hogy akár benne lakunk a testben, akár kiköltözünk abból, kedvesek legyünk neki.
2Cor.5.10 | Mert mindnyájunknak meg kell jelennünk a Krisztus ítélőszéke előtt, hogy ki-ki elvegye a jutalmát a szerint, amiket a testben cselekedett vagy jót vagy rosszat.
2Cor.5.11 | Ismerve tehát az Úr félelmét, embereket igyekszünk megnyerni, az Isten pedig tisztán lát minket. Remélem azonban, hogy a ti lelkiismeretetek előtt is tisztán állunk.
2Cor.5.12 | Nem ajánljuk ismét magunkat nektek, hanem alkalmat adunk nektek a velünk való dicsekedésre, hogy legyen mit felelnetek azoknak, akik színből és nem szívből dicsekednek.
2Cor.5.13 | "Mert ha nem voltunk eszünknél, Istenért volt az; ha pedig eszünknél vagyunk, érettetek van."
2Cor.5.14 | "Mert a Krisztus szeretete szorongat minket, mint akik úgy ítéljük, hogy ha egy meghalt mindenkiért, akkor mindenki meghalt;"
2Cor.5.15 | és azért halt meg mindenkiért, hogy akik élnek, ezután ne maguknak éljenek, hanem annak, aki érettük meghalt és feltámadott.
2Cor.5.16 | "Ezért mi ezentúl senkit sem ismerünk test szerint; sőt ha ismertük is Krisztust test szerint, most már nem ismerjük így."
2Cor.5.17 | Azért ha valaki Krisztusban van, új teremtmény az. A régiek elmúltak: íme újjá lett minden.
2Cor.5.18 | Mindez pedig Istentől van, aki megbékéltetett minket magával a Jézus Krisztus által, és adta nekünk a megbékéltetés szolgálatát.
2Cor.5.19 | Isten ugyanis Krisztusban megbékéltette magával a világot, nem számította be nekik bűneiket, és ránk bízta a megbékéltetés igéjét.
2Cor.5.20 | Krisztusért járva tehát követségben, mintha Isten kérne általunk, Krisztusért kérünk: békéljetek meg az Istennel.
2Cor.5.21 | Mert azt, aki bűnt nem ismert, bűnné tette érettünk, hogy mi Isten igazsága legyünk őbenne.

2Cor.6.1 | Minthogy vele együtt munkálkodunk, intünk is, hogy az Isten kegyelmét hiába ne vegyétek!
2Cor.6.2 | Mert ő mondja: Kellemes időben meghallgattalak és az üdvösség napján megsegítettelek. Íme itt a kellemes idő! Íme itt az üdvösség napja!
2Cor.6.3 | Senkit semmiben meg nem botránkoztatunk, hogy szolgálatunkat szidalom ne érje,
2Cor.6.4 | hanem ajánljuk magunkat mindenben, mint Isten szolgái: sok tűrésben, nyomorúságban, szükségben, szorongattatásban,
2Cor.6.5 | "megveretésben, bebörtönzésben, háborúságokban, küszködésben, virrasztásban, böjtölésben;"
2Cor.6.6 | "tisztaságban, ismeretben, hosszútűrésben, jóságban, Szentlélekben, képmutatás nélkül való szeretetben;"
2Cor.6.7 | "igazmondásban, Isten erejében, az igazságnak jobb- és balfelől való fegyvereivel;"
2Cor.6.8 | "dicsőség és gyalázat által, rossz és jó hír által; mint ámítók és mégis igazak,"
2Cor.6.9 | mint ismeretlenek és mégis ismeretesek, mint halálra váltak és íme élők, mint ostorozottak, de meg nem ölöttek,
2Cor.6.10 | mint bánkódók, de mindig örvendezők, mint szegények, de mégis sokakat meggazdagítók, mint akiknek semmijük sincs, és mégis minden az övék.
2Cor.6.11 | Szánk megnyílt előttetek, korinthusiak, szívünk kitárult.
2Cor.6.12 | Nem mi vagyunk szűkkeblűek irántatok, hanem ti vagytok szűkkeblűek.
2Cor.6.13 | Viszonzásul — mint gyermekeimhez szólok — tárjátok ki ti is szíveteket.
2Cor.6.14 | Ne legyetek hitetlenekkel felemás igában, mert mi köze van az igazságnak a gonoszsághoz! Vagy mi köze van a világosságnak a sötétséghez?
2Cor.6.15 | És hogyan egyeznék meg Krisztus Béliállal? Vagy mi köze van a hívőnek a hitetlenhez?
2Cor.6.16 | "Vagy mi egyezése Isten templomának a bálványokkal? Mert mi az élő Isten temploma vagyunk, amint az Isten mondta: Lakozom bennük és közöttük járok; és leszek nékik Istenük, és ők az én népem lesznek."
2Cor.6.17 | "Ezért menjetek ki közülük és szakadjatok el tőlük, — azt mondja az Úr — és tisztátalant ne érintsetek; és én magamhoz fogadlak titeket,"
2Cor.6.18 | és leszek nektek Atyátok, ti pedig nekem fiaimmá és leányaimmá lesztek, — azt mondja a mindenható Úr.

2Cor.7.1 | Mivel tehát ilyen ígéreteink vannak, szeretteim, tisztítsuk meg magunkat minden testi és lelki szennytől, és Isten félelmében vigyük véghez a mi megszentelődésünket.
2Cor.7.2 | Fogadjatok be minket! Senkinek nem ártottunk, senkit meg nem rontottunk, senkit meg nem csaltunk.
2Cor.7.3 | "Nem vádképen mondom ezt; hiszen előbb mondtam, hogy szívünkben vagytok, hogy együtt haljunk meg és együtt éljünk."
2Cor.7.4 | "Nagy a bizodalmam hozzátok, nagy a dicsekedésem felőletek; telve vagytok vigasztalódással, túláradó örömmel minden nyomorúságunk ellenére."
2Cor.7.5 | "Mert mikor Macedóniába érkeztünk, semmi nyugalma sem volt testünknek, sőt minden tekintetben szorongattattunk; kívül harc, belül félelem."
2Cor.7.6 | De az Isten, a megalázottak vigasztalója Titus megjöttével megvigasztalt minket,
2Cor.7.7 | de nemcsak a megjöttével, hanem a vigasztalással is, amellyel megvigasztalódott nálatok és azzal, hogy hírül hozta nekünk a ti vágyódástokat, kesergésteket, hozzám való ragaszkodástokat, úgyhogy én még jobban örvendeztem.
2Cor.7.8 | "Azért ha megszomorítottalak is titeket azzal a levéllel, nem bánom, noha bántam is; mert látom, hogy az a levél, ha ideig-óráig is, megszomorított titeket."
2Cor.7.9 | Most örülök, nem azért, hogy megszomorodtatok, hanem hogy megtérésre szomorodtatok meg. Mert Isten akarata szerint szomorodtatok meg, hogy miattunk semmiben kárt ne valljatok.
2Cor.7.10 | "Mert az Isten szerint való szomorúság megbánhatatlan megtérést szerez az üdvösségre; a világ szerint való szomorúság pedig halált szerez."
2Cor.7.11 | Mert íme éppen ez a ti Isten szerint való megszomorodástok milyen nagy felbuzdulást keltett bennetek, sőt védekezést, sőt méltatlankodást, sőt félelmet, sőt vágyakozást, sőt buzgóságot, sőt megtorlást! Mindenképen bebizonyítottátok, hogy tiszták vagytok ebben a dologban.
2Cor.7.12 | Ha tehát írtam is nektek, nem a sértő, nem is a sértett miatt írtam, hanem hogy nyilvánvalóvá legyen nálatok irántunk való felbuzdulástok Isten előtt.
2Cor.7.13 | Ezért megvigasztalódtunk. De vigasztalódásunkban még jobban örültünk Titus örömén, hogy az ő lelkét ti mindnyájan megnyugtattátok.
2Cor.7.14 | "Mert ha dicsekedtem valamivel felőletek, nem maradtam szégyenben; de amint minden, amit nektek mondtam, igaz volt, úgy a felőletek Titus előtt való dicsekedésünk is igaznak bizonyult."
2Cor.7.15 | És ő még jobb szívvel van irántatok, amikor visszaemlékezik mindnyájatok engedelmességére, hogy félelemmel és remegéssel fogadtátok őt.
2Cor.7.16 | örülök, hogy mindenképen bízhatom bennetek.

2Cor.8.1 | Tudtotokra adjuk pedig, atyámfiai, Istennek azt a kegyelmét, amelyet Macedónia gyülekezeteivel közölt,
2Cor.8.2 | hogy a nyomorúság sok próbája között bőséges az ő örömük, és nagy szegénységük jószívűségüknek a gazdagságává növekedett.
2Cor.8.3 | Mert tanú vagyok rá, hogy erejükhöz képest, sőt azon felül is önként adakoztak,
2Cor.8.4 | és sok könyörgéssel kérték tőlünk azt a jótéteményt, hogy a szentek számára való szolgálatban résztvehessenek.
2Cor.8.5 | És nemcsak ezt tették, amint reméltük, hanem önmagukat adták először az Úrnak és nekünk, az Isten akaratából,
2Cor.8.6 | úgyhogy biztattuk Titust, hogy amint elkezdte, végezze is be nálatok ezt a szeretetmunkát.
2Cor.8.7 | Azért, amint mindenben bővölködtök: hitben, beszédben, ismeretben, minden buzgóságban és a tőlünk rátok áradt szeretetben, úgy ebben a szeretetmunkában is bővölködjetek.
2Cor.8.8 | Nem parancsképen mondom ezt, hanem hogy a mások buzgósága által a bennetek levő szeretet valódiságát is kipróbáljam.
2Cor.8.9 | Mert ismeritek a mi Urunk Jézus Krisztus kegyelmét, hogy szegénnyé lett érettetek, jóllehet gazdag, hogy ti az ő szegénysége által meggazdagodjatok.
2Cor.8.10 | Tanácsot is adok e dologban, mert ez hasznos nektek, akik nemcsak a cselekvést, hanem az akarást is elkezdtétek tavaly óta.
2Cor.8.11 | "Most hát a cselekvést is vigyétek véghez; hogy amint van az akarás készsége, úgy legyen a végrehajtás is ahhoz képest, amitek van."
2Cor.8.12 | "Mert ha a készség megvan, az a szerint kedves, amije kinek-kinek van; nem a szerint, amije nincs."
2Cor.8.13 | Mert nem az a cél, hogy másoknak könnyebbségük legyen, ti pedig nyomorogjatok, hanem hogy az egyenlőség mértéke szerint a mostani időben a ti bőségetek pótolja ki azok szükségét,
2Cor.8.14 | "hogy majd máskor amazoknak bősége is kipótolhassa a ti hiányaitokat, hogy így egyenlőség legyen;"
2Cor.8.15 | amint meg van írva: Aki sokat szedett, nem volt többje, és aki keveset, nem volt kevesebbje.
2Cor.8.16 | Hála pedig az Istennek, aki érettetek ugyanazt a buzgóságot oltotta Titus szívébe.
2Cor.8.17 | Mert elfogadta ugyan a megbízást, de saját buzgóságából, önként ment hozzátok.
2Cor.8.18 | Vele küldöttük pedig azt az atyánkfiát is, akinek az evangélium ügyében való jó híre minden gyülekezetben elterjedt,
2Cor.8.19 | sőt akit a gyülekezetek útitársunknak is választottak ebben a szeretetmunkában, amelyben az Úr dicsőségére és a mi készségünk megmutatására szolgálunk.
2Cor.8.20 | Attól pedig óvakodunk, hogy ennél a gazdag adománynál, amely a mi gondjainkra bízatott, bárki is megrágalmazhasson minket.
2Cor.8.21 | Mert gondunk van a tisztességre, nemcsak az Úr előtt, hanem az emberek előtt is.
2Cor.8.22 | Sőt elküldtük vele együtt azt az atyánkfiát is, akinek buzgó voltát sok dologban sokszor kipróbáltuk és aki most még sokkal buzgóbb, mert nagyon bízik bennetek.
2Cor.8.23 | "Akár Titusról van szó, ő az én társam és köztetek segítségem; akár ami atyánkfiairól: ők a gyülekezet küldöttei, Krisztus dicsősége."
2Cor.8.24 | Tanúsítsatok szeretetet irántuk és mutassátok meg nekik, hogy méltán dicsekedtünk veletek a gyülekezetek előtt.

2Cor.9.1 | A szentek számára szánt adakozás szolgálatáról felesleges is nektek írnom.
2Cor.9.2 | Hiszen ismerem készségeteket, amellyel dicsekszem felőletek a macedónoknak, hogy Ahája kész a múlt esztendő óta, és a ti buzgóságotok azok közül sokat magával ragadott.
2Cor.9.3 | Mindamellett elküldtem az atyafiakat, hogy felőletek való dicsekedésünk e részben hiábavaló ne legyen: hogy amint mondtam, készen legyetek,
2Cor.9.4 | hogy ha a macedónok velem együtt odamennek és titeket készületlenül találnak, valamiképen szégyent ne valljunk mi, — hogy ne mondjuk: ti — ebben a bizodalmunkban.
2Cor.9.5 | Szükségesnek véltem azért arra kérni az atyafiakat, hogy menjenek el hozzátok előre és készítsék elő a ti előre megígért adományotokat, hogy az úgy legyen készen, mint szíves, és nem mint kényszerű adomány.
2Cor.9.6 | Ezt pedig gondoljátok meg: aki szűken vet szűken is arat, és aki bőven vet, bőven is arat.
2Cor.9.7 | Kiki amint eltökélte szívében, úgy adjon, ne kedvetlenül vagy kényszerűségből, mert a jókedvű adakozót szereti az Isten.
2Cor.9.8 | Az Isten pedig hatalmas arra, hogy rátok árassza teljes kegyelmét, hogy mindenkor mindenből teljesen elegetek legyen és bőven legyen nektek minden jócselekedetre.
2Cor.9.9 | "Amint meg van írva: Bőkezűen osztott, adott a szegényeknek; az ő igazsága megmarad örökké."
2Cor.9.10 | Aki pedig magot ad a magvetőnek és kenyeret eledelül, megadja és megsokasítja a ti vetésteket és megnöveli igazságotok termését.
2Cor.9.11 | Így mindenben meggazdagodtok a teljes jószívűségre, amely általunk Isten iránt hálaadást szül.
2Cor.9.12 | Mert a szeretetnek ez a szolgálata nemcsak kielégíti a szentek szükségét, hanem meg is haladja azáltal, hogy sokakat hálaadásra indít Isten iránt.
2Cor.9.13 | Mert ezzel a bevált szolgálattal dicsőítik az Istent azért az engedelmességért, amellyel ti a Krisztus evangéliumáról vallást tesztek, és azért a jószívűségért, amellyel nekik és mindenkinek adakoztok.
2Cor.9.14 | És ők értetek való könyörgéssel vágyódnak utánatok Isten kegyelme által, amely bőségesen árad reátok.
2Cor.9.15 | Az Istennek pedig hála az ő kimondhatatlan ajándékáért!

2Cor.10.1 | A Krisztus szelídségére és engedékenységére emlékeztetve intelek titeket én magam, Pál, aki némelyek szerint szemben ugyan alázatos vagyok közöttetek, de távollétemben bátor vagyok veletek szemben.
2Cor.10.2 | Kérlek pedig, hogy mikor jelen leszek, ne kelljen bátornak lennem annál a bizalomnál fogva, amellyel, úgy gondolom, hogy merész lehetek némelyekkel szemben, akik azt gondolják rólunk, hogy mi test szerint élünk.
2Cor.10.3 | Mert noha testben élünk, nem test szerint hadakozunk.
2Cor.10.4 | Mert a mi hadakozásunk fegyverei nem testiek, hanem erősek az Isten szolgálatában erősségek lerontására.
2Cor.10.5 | Ezekkel rontunk le okoskodásokat és minden magaslatot, amelyet Isten ismerete ellen emeltek, és foglyul ejtünk minden gondolatot, hogy engedelmeskedjék Krisztusnak,
2Cor.10.6 | és készen állunk megbüntetni minden engedetlenséget, mihelyt teljességre jut a ti engedelmességetek.
2Cor.10.7 | Arra nézzetek, ami a szemetek előtt van! Ha valaki meg van győződve arról, hogy ő Krisztusé, viszont azt is gondolja meg magában, hogy amint ő Krisztusé, éppúgy mi is.
2Cor.10.8 | Mert ha túlságosan dicsekszem is hatalmunkkal, amelyet az Úr a ti építésiekre és nem megrontástokra adott, nem szégyenülök meg,
2Cor.10.9 | hogy úgy ne tűnjem fel, mintha csak ijesztgetnélek titeket leveleimmel.
2Cor.10.10 | Mert úgy mondják: Levelei ugyan súlyosak és erősek, de személyes jelenléte erőtelen és beszéde silány.
2Cor.10.11 | Az ilyen ember gondolja meg, hogy amilyenek vagyunk távollétünkben, amikor levelek által szólunk, olyanok leszünk tetteinkben is, ha majd megjelenünk.
2Cor.10.12 | Mert mi nem merjük magunkat azokhoz számítani vagy hasonlítani, akik magukat ajánlják. De azok nem cselekesznek okosan, mikor magukat önmagukhoz mérik és magukat önmagukhoz hasonlítják.
2Cor.10.13 | Mi azonban nem dicsekszünk mértéken felül, hanem ama határ mértéke szerint, amelyet Isten jelölt ki nekünk mértékül, hogy hozzátok is eljussunk!
2Cor.10.14 | "Mert mi nem mondunk nagyot magunkról, mintha nem tudnánk eljutni hozzátok; hiszen el is jutottunk hozzátok a Krisztus evangéliumával."
2Cor.10.15 | Mi nem dicsekszünk mérték nélkül mások munkájával, hanem reméljük, hogy hitetek megnövekedésével felettébb nagyokká leszünk köztetek a mi mérőzsinórunk szerint,
2Cor.10.16 | úgyhogy a ti határaitokon túl is hirdethetjük az evangéliomot, és nem dicsekszünk olyan munkával, amelyet más munkaterületen már elvégeztek.
2Cor.10.17 | Aki pedig dicsekszik, az Úrban dicsekedjék.
2Cor.10.18 | Mert nem az a kipróbált, aki magát ajánlja, hanem akit az Úr ajánl.

2Cor.11.1 | Vajha elszenvednétek tőlem egy kis balgaságot! De hiszen el is szenveditek tőlem.
2Cor.11.2 | "Mert Isten féltő szeretetével féltelek titeket; hiszen eljegyeztelek titeket egy férfiúnak, hogy mint szeplőtlen szüzet állítsalak Krisztus elé."
2Cor.11.3 | Félek azonban, hogy mint a kígyó a maga álnokságával megcsalta Évát, úgy a ti gondolataitok is elcsábíttatnak a Krisztus iránt való őszinte és tiszta hűségtől.
2Cor.11.4 | Mert ha valaki hozzátok megy és más Jézust hirdet, nem akit mi hirdettünk, vagy más lelket vesztek, nem akit vettetek, vagy más evangéliomot, nem amit befogadtatok, szépen eltűritek.
2Cor.11.5 | Mert azt gondolom, hogy semmivel sem vagyok hátrább a főfőapostoloknál.
2Cor.11.6 | "Ha járatlan vagyok is a beszédben, de nem az ismeretben; sőt ezt mindenben mindenképen nyilvánvalóvá tettük előttetek."
2Cor.11.7 | Vagy vétkeztem, mikor megalázkodtam, hogy ti felmagasztaltassatok, mert ingyen hirdettem nektek az Isten evangéliomát?
2Cor.11.8 | Más gyülekezeteket fosztottam meg, amikor támogatást fogadtam el tőlük, hogy nektek szolgáljak.
2Cor.11.9 | És mikor nálatok voltam és szűkölködtem, nem voltam terhére senkinek. Mert amire szükségem volt, kipótolták a Macedóniából jött atyafiak, és én azon voltam és azon is leszek, hogy semmiben se legyek terhetekre.
2Cor.11.10 | Krisztus igazsága úgy legyen énbennem, hogy engem ettől a dicsekvéstől senki meg nem foszthat Ahája vidékén!
2Cor.11.11 | Miért? Mert nem szeretlek titeket? Az Isten jól tudja!
2Cor.11.12 | De amit cselekszem, cselekszem ezután is, hogy megfosszam az alkalomtól azokat, akik alkalomra lesnek, hogy abban, amivel dicsekesznek, olyanoknak bizonyuljanak, amilyenek mi is vagyunk.
2Cor.11.13 | Mert az ilyenek hamis apostolok, csaló munkások, akik Krisztus apostolaivá változtatják el magukat.
2Cor.11.14 | Nem is csoda, hiszen maga a Sátán is a világosság angyalává változtatja el magát.
2Cor.11.15 | Nem meglepő tehát, hogy az ő szolgái is az igazság szolgáivá változtatják el magukat. Ezeknek vége az ő cselekedeteik szerint lesz.
2Cor.11.16 | "Ismét mondom, senki ne gondolja, hogy én esztelen vagyok; de ha mégis, fogadjatok be úgy is, mint esztelent, hogy egy kissé én is dicsekedhessem."
2Cor.11.17 | Amit mondok, nem az Úr szerint mondom, hanem mintegy esztelenül, a dicsekvésnek ezzel a bizakodásával.
2Cor.11.18 | Minthogy sokan dicsekesznek test szerint, én is dicsekszem.
2Cor.11.19 | Hiszen ti okosak vagytok és örömest eltűritek az eszteleneket.
2Cor.11.20 | Mert eltűritek, ha valaki igába hajt, ha valaki felfal, ha valaki tőrbe ejt titeket, ha valaki felfuvalkodik ellenetek, ha valaki arcul üt titeket.
2Cor.11.21 | Szégyenkezve mondom, ehhez mi csakugyan gyengék voltunk. De amivel valaki nagyra van, — esztelenül szólok, — azzal nagyra lehetek én is.
2Cor.11.22 | Héberek ők? Én is. Izraeliták ők? Én is. Ábrahám magvai? Én is.
2Cor.11.23 | Krisztus szolgái? Esztelenül mondom, én még inkább! Többet fáradoztam, többször szenvedtem börtönt, többször megveretést, gyakorta voltam halálos veszedelemben.
2Cor.11.24 | A zsidóktól Ötször kaptam negyven botot egy híján,
2Cor.11.25 | háromszor megvesszőztek, egyszer megköveztek, háromszor hajótörést szenvedtem, egy éjt és egy napot hányódtam az örvénylő tengeren.
2Cor.11.26 | Gyakran voltam úton, veszedelemben folyóvizeken, veszedelemben rablók között, veszedelemben népem között, veszedelemben pogányok között, veszedelemben városban, veszedelemben pusztában, veszedelemben tengeren, veszedelemben hamis atyafiak között,
2Cor.11.27 | fáradságban és nyomorúságban, gyakori virrasztásban, éhségben és szomjúságban, gyakori böjtölésben, hidegben és mezítelenségben.
2Cor.11.28 | Mindezen felül van az én naponként való zaklattatásom, az összes gyülekezetek gondja.
2Cor.11.29 | Kicsoda erőtelen, hogy vele együtt én is az ne volnék? Elbukhatik-e valaki úgy, hogy én is vele ne szenvednék?
2Cor.11.30 | Ha dicsekednem kell, erőtelenségemmel fogok dicsekedni.
2Cor.11.31 | Az Isten és az Úr Jézusnak Atyja, aki mindörökké áldott, tudja, hogy nem hazudom.
2Cor.11.32 | Damaszkusban Aretás király helytartója őriztette a damaszkusiak városát, hogy engem elfoghasson,
2Cor.11.33 | és a kőfalban levő ablakon át kosárban eresztettek le így menekültem meg kezéből.

2Cor.12.1 | Dicsekednem kell ha nem használ is, s ezért rátérek a látomásokra és az Úrtól nyert kinyilatkoztatásokra.
2Cor.12.2 | "Ismerek egy embert Krisztusban, aki tizennégy évvel ezelőtt elragadtatott a harmadik égig, testben-e, nem tudom; testen kívül-e, nem tudom; az Isten tudja."
2Cor.12.3 | "És tudom, hogy ugyanaz az ember — testben-e vagy testen kívül, nem tudom; az Isten tudja —"
2Cor.12.4 | elragadtatott a paradicsomba és hallott kimondhatatlan beszédeket, amelyeket nem szabad embernek elmondania.
2Cor.12.5 | "Ezzel az emberrel dicsekszem; magammal ellenben nem dicsekszem, hanem csak erőtelenségeimmel."
2Cor.12.6 | Pedig ha dicsekedni akarnék, nem lennék esztelen, mert igazságot mondok. De mérsékelem magamat, hogy valaki többnek ne tartson, mint aminek lát engem, vagy amit hall tőlem.
2Cor.12.7 | És azért, hogy még a kinyilatkoztatások különös nagysága miatt se bizakodjam el, tövis adatott a testembe, a Sátán angyala, hogy gyötörjön engem, hogy nagyon el ne bizakodjam.
2Cor.12.8 | E miatt háromszor könyörögtem az Úrhoz, hogy az távozzék el tőlem
2Cor.12.9 | és ő ezt mondta nekem: Elég neked az én kegyelmem, mert az én erőm erőtelenség által jut el céljához. Nagy örömest dicsekszem tehát az erőtelenségeimmel, hogy Krisztus ereje lakozzék bennem.
2Cor.12.10 | Ezért gyönyörködöm a Krisztusért az erőtelenségekben, bántalmazásokban, nyomorúságokban, üldözésekben és szorongattatásokban, mert mikor erőtelen vagyok, akkor vagyok, erős.
2Cor.12.11 | Esztelenné lettem. Ti kényszerítettetek rá. Mert nektek kellett volna engem ajánlanotok. Hiszen semmivel sem maradtam el a főfőapostolok mögött, bár semmi vagyok.
2Cor.12.12 | Az apostolság jelei megmutatkoztak köztetek a teljes állhatatosságban, jelekben, csodákban és erőkben is.
2Cor.12.13 | Mert mi az, amivel a többi gyülekezetek mellett megkárosodtatok, hacsak az nem, hogy én magam nem voltam terhetekre? Bocsássátok meg nekem ezt az igazságtalanságot.
2Cor.12.14 | íme harmadízben is kész vagyok hozzátok menni, és nem leszek terhetekre, mert nem azt keresem, ami a tietek, hanem titeket magatokat. Mert nem a gyermekek tartoznak kincseket gyűjteni a szülőknek, hanem a szülők a gyermekeknek.
2Cor.12.15 | Én pedig nagy örömest áldozok értetek, sőt feláldozom magamat a ti lelketekért. Ha én titeket ily nagyon szeretlek, nektek engem kevésbé kell szeretnetek?
2Cor.12.16 | Ám legyen: nem voltam ugyan terhetekre, de minthogy aféle ravasz ember vagyok, csellel fogtalak meg titeket.
2Cor.12.17 | Talán csak nem valamelyik küldöttem által fosztottalak ki titeket?
2Cor.12.18 | Megkértem Titust és vele együtt küldtem egyik atyánkfiát. Csak nem Titus fosztott ki titeket? Nem ugyanaszerint a Lélek szerint jártunk-e? Nem ugyanazokon a nyomokon-e?
2Cor.12.19 | "Ti már régóta azt vélitek, hogy mentegetőzünk előttetek. Mi Isten színe előtt Krisztusban beszélünk; de mindent, szeretteim, a ti épülésetekre."
2Cor.12.20 | "Mert félek, ha hozzátok megyek, valamiképen nem olyanoknak talállak titeket, amilyeneknek szeretnélek s viszont ti is olyannak találtok engem, amilyennek nem szeretnétek: hogy valamiképen viszálykodás, irigység, haragtartás, haszonlesés, rágalmazás, fondorkodás, felfuvalkodás, zavargás lesz közöttetek;"
2Cor.12.21 | hogy mikor újra odamegyek, megaláz engem az én Istenem köztetek és sokat megsiratok azok közül, akik előzőleg vétkeztek és nem tértek meg a tisztátalanságból, paráznaságból és bujaságból, amit elkövettek.

2Cor.13.1 | Ezúttal harmadszor megyek hozzátok. Minden vitás ügyet két vagy három tanú vallomásával kell bizonyítani.
2Cor.13.2 | Előre megmondtam és most is előre mondom, mint másodszori ottlétemkor, és most távollétemben is azoknak, akik azelőtt vétkeztek, és a többieknek mind, hogy ha ismét odamegyek, nem leszek kíméletes,
2Cor.13.3 | mivel ti bizonyságait keresitek annak, hogy általam az a Krisztus szól, aki hozzátok nem erőtelen, hanem erős tibennetek.
2Cor.13.4 | Mert bár megfeszíttetett erőtelenség miatt, mégis él az Isten hatalmából. És bár mi is erőtelenek vagyunk benne, de vele élünk majd Isten hatalmából — akár veletek szemben is.
2Cor.13.5 | "Magatokat próbáljátok meg, Vajjon a hitben vagytok-e? Magatokat vizsgáljátok meg; vagy nem ismeritek-e fel magatokon, hogy Jézus Krisztus bennetek van? Hiszen akkor nem volnátok kipróbáltak."
2Cor.13.6 | Remélem azonban, megismeritek, hogy mi kipróbáltak vagyunk.
2Cor.13.7 | "Mi pedig imádkozunk az Istenhez, hogy ti egyáltalán semmi rosszat ne cselekedjetek; nem azért, hogy mi kipróbáltaknak tűnjünk fel, hanem hogy ti a jót cselekedjétek, mi pedig mintegy ki nem próbáltak legyünk."
2Cor.13.8 | Mert semmit sem tehetünk az igazság ellen, hanem csak az igazságért.
2Cor.13.9 | "örvendünk ugyanis, ha mi erőtelenek vagyunk, ti meg erősek vagytok; az pedig, amiért mi imádkozunk az, hogy ti tökéletesek legyetek."
2Cor.13.10 | Azért írom ezeket távollétemben, hogy amikor jelen leszek, ne kelljen keményen bánnom veletek a szerint a hatalom szerint, amelyet az Úr nekem építésre és nem rontásra adott.
2Cor.13.11 | Végezetül, atyámfiai, legyetek jó egészségben, épüljetek, fogadjátok meg az intelmeket, egy értelemben legyetek, békességben éljetek és a szeretetnek és békességnek Istene veletek lesz.
2Cor.13.12 | Köszöntsétek egymást szent csókkal. Köszöntenek titeket a szentek mindnyájan.
2Cor.13.13 | Az Úr Jézus Krisztusnak kegyelme és az Istennek szeretete és a Szentléleknek közössége legyen mindnyájatokkal!
