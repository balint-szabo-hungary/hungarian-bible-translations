Lam.1.1 | Jaj! de árván ül a nagy népű város! Olyanná lőn, mint az özvegyasszony! Nagy volt a nemzetek között, a tartományok közt fejedelemasszony: robotossá lőn!
Lam.1.2 | Sírván sír éjjelente, s könny [borítja] az orczáját! Senki sincs, ki vígasztalná, azok közül, kik szerették; mind megcsalták barátai, ellenségeivé lőnek.
Lam.1.3 | Számkivetésbe méne Júda a nyomorúság és a szolgálat sokasága miatt! Ott ül ő a pogányok közt; nem talál nyugodalmat; valamennyi üldözője utólérte a szorultságában.
Lam.1.4 | Sionnak útai gyászolnak; nincsen, a ki ünnepnapra járjon; kapuja mind elpusztult; papjai sóhajtoznak, szűzei nyögnek, csak keserűsége van néki.
Lam.1.5 | Elnyomói főkké lettek; ellenségei boldogok! Bizony az Úr verte meg őt az ő sok bűne miatt; gyermekei rabságra mentek az elnyomó előtt.
Lam.1.6 | És elhagyta Sion leányát minden ő ékessége; fejedelmei olyanok lettek, mint a szarvasok, a melyek nem találnak eledelt, és erőtelenül futnak az üldöző előtt.
Lam.1.7 | Emlékezik Jeruzsálem az ő nyomorúságának és eltiportatásának napjain minden ő gyönyörűségéről, a melyek voltak eleitől fogva; mert az ő népe ellenség kezébe esett és nem volt segítsége. Látták őt az ellenségek; nevettek megsemmisülésén.
Lam.1.8 | Vétkezvén vétkezett Jeruzsálem, azért lett csúfsággá, minden tisztelője megvetette, mert látták az ő mezítelenségét, ő maga pedig sóhajtoz és elfordul.
Lam.1.9 | Szennye a ruhája szélén; nem gondolt a jövőjére; csudálatosan alásülyedt, nincs vígasztalója. Lásd meg Uram, az én nyomorúságomat, mert ellenség vett erőt [rajtam!]
Lam.1.10 | Szorongató nyújtja kezét minden kincse után, sőt látta, hogy pogányok mentek be az ő szent helyébe, a kikről azt parancsoltad, hogy be ne menjenek a te községedbe.
Lam.1.11 | Egész népe sóhajtoz, futkosnak a kenyér után, odaadják drágaságaikat az ételért, hogy megéledjenek. Lásd meg Uram és tekintsd meg, mily útálatossá lettem!
Lam.1.12 | Mindnyájatokat kérlek, ti járókelők: tekintsétek meg és lássátok meg, ha van-é oly bánat, mint az én bánatom, a mely engem ért, a melylyel engem sujtott az Úr az ő búsult haragjának napján!
Lam.1.13 | A magasságból tüzet bocsátott csontjaimba, és az hatalmaskodik bennök; hálót vetett lábaimnak; hátra vetett, pusztává tett engem; egész napon beteg [vagyok.]
Lam.1.14 | Saját kezével rótta össze az én vétkeim igáját; ráfonódtak nyakamra; megrendítette erőmet; oda adott engem az Úr azok kezébe, a kik előtt meg nem állhatok.
Lam.1.15 | Rakásra hányta az Úr minden vitézemet én bennem; gyűlést hívott össze ellenem, hogy összetörje ifjaimat; sajtóba taposta az Úr Júda szűz leányát.
Lam.1.16 | Ezekért sírok én; szememből, szememből víz folyik alá, mert messze távozott tőlem a vígasztaló, a ki megélesszen engem; fiaim elvesztek, mert győzött az ellenség.
Lam.1.17 | Terjesztgeti kezeit Sion: nincs vígasztalója; szorongatókat rendelt az Úr Jákób ellen köröskörül; Jeruzsálem csúfsággá lett közöttök.
Lam.1.18 | Igaz ő, az Úr, mert az ő szava ellen rugódoztam! Halljátok meg kérlek, mind ti népek, és lássátok meg az én bánatomat: szűzeim és ifjaim fogságba menének!
Lam.1.19 | Kiáltottam azoknak, a kik szerettek engem de ők megcsaltak engem; papjaim és véneim a városban multak ki, a mikor étel után futkostak, hogy megéledjenek.
Lam.1.20 | Lásd meg Uram, hogy szorongattatom, belső részeim megháborodtak; elfordult bennem az én szívem, mert bizony pártot ütöttem; künn fegyver pusztít, benn [minden] olyan, mint a halál!
Lam.1.21 | Hallották, hogy sóhajtozom és nincs vígasztalóm; minden ellenségem hallotta veszedelmemet; örültek, hogy te [ezt] cselekedted. Hozd el a napot, a melyet hirdettél, hogy olyanok legyenek, mint én!
Lam.1.22 | Jusson elődbe minden gonoszságuk, és úgy bánj velök, a miképen én velem bántál az én minden bűnömért; mert sok az én sóhajtozásom, és beteg a szívem.

Lam.2.1 | Jaj; de sűrű felhőt borított haragjában az Úr Sionnak leányára! az égből a földre veté Izráel ékességét, és nem emlékezett meg lábainak zsámolyáról az ő haragja napján.
Lam.2.2 | Elnyelte az Úr, nem kimélte Jákóbnak minden hajlékát, letörte haragjában Júda leányának erősségeit, a földre terítette; megfertőzteté az országot és fejedelmeit.
Lam.2.3 | Felgerjedt haragjában letördelé Izráelnek minden szarvát; hátravoná jobbkezét az ellenség elől, Jákób ellen pedig mint lángoló tűz emésztett köröskörül.
Lam.2.4 | Feszítette kézívét, mint valami ellenség, kinyújtá jobbkezét, mint támadó, és megölt mindent, a mi a szemnek kivánatos; Sion leányának sátorában, mint a tüzet önté ki búsulását.
Lam.2.5 | Olyan volt az Úr, mint valami ellenség; elnyelte Izráelt, elnyelte minden palotáját, elrontá erősségeit, és megsokasította Júda leányának a búját, baját.
Lam.2.6 | És eltapodta sátorát, mint valami kertet, lerombolta gyülekezése helyét; elfeledtete az Úr a Sionon ünnepet és szombatot, és megútált haragja hevében királyt és papot.
Lam.2.7 | Megvetette az Úr az ő oltárát, megútálta szent helyét; ellenség kezébe adá palotáinak kőfalait; zajt ütöttek az Úr házában, mint ünnepnapon.
Lam.2.8 | Gondolá az Úr, hogy lerontja Sion leányának kőfalát; kiterjeszté a mérőkötelet, nem vonta vissza kezét a pusztítástól, és siralomra jutott a bástya és a kőfal, együtt búslakodnak!
Lam.2.9 | Kapui besülyedtek a földbe, elveszté és összetöré annak zárait; királya és fejedelmei a pogányok közt vannak. Nincsen törvény, sőt prófétái sem nyernek kijelentést az Úrtól.
Lam.2.10 | A földön ülnek, elnémultak Sion leányának vénei, port szórtak a fejökre; zsákba öltöztek, földre csüggesztették fejöket Jeruzsálemnek szűzei.
Lam.2.11 | Elsenyvedtek szemeim a könyhullatástól, belső részeim háborognak, májam a földre omlik az én népem leányának romlása miatt, mikor elalélt a kis gyermek és a csecsszopó a város utczáin.
Lam.2.12 | Azt mondták anyjoknak: Hol a kenyér, meg a bor? mikor elaléltak, mint a sebesültek a város utczáin, mikor kilehelték lelköket anyjoknak kebelén.
Lam.2.13 | Mivel bizonyítsak melletted, mihez hasonlítsalak, Jeruzsálem leánya, mivel mérjelek össze téged, hogy megvígasztaljalak, Sionnak szűz leánya?! Bizony nagy a te romlásod, mint a tenger: kicsoda gyógyít meg téged?!
Lam.2.14 | A te prófétáid hazugságot és bolondságot hirdettek néked, és nem fedték fel a te álnokságodat, hogy elfordították volna fogságodat; hanem láttak tenéked hazug és megtévelyítő prófétálásokat.
Lam.2.15 | Összecsapják feletted kezöket minden járó-kelők; süvöltenek és csóválják fejöket Jeruzsálem leánya felett: Ez-é az a város, a melyről azt mondták: tökéletes szépség, az egész földnek öröme?
Lam.2.16 | Feltátották ellened szájokat minden ellenségeid; süvöltenek és csikorgatják fogukat, mondván: Nyeljük el őt! Bizony ez a nap az, a melyet vártunk; megértük, látjuk!
Lam.2.17 | Megcselekedte az Úr, a miket gondolt; beváltotta szavát, a melyet szólt eleitől fogva; rombolt és nem kimélt, és megvidámította rajtad az ellenséget, felemelte szarvát a te szorongatóidnak.
Lam.2.18 | Kiáltott az ő szívök az Úrhoz: Oh Sion leányának kőfala! Folyjon alá könnyed mint a patak, éjjel és nappal; ne szakadjon félbe, síró szemed meg se pihenjen.
Lam.2.19 | Kelj fel, riadj éjjel, az őrjárások kezdetén; öntsd ki, mint a vizet a te szívedet az Úr szine előtt; emeld fel hozzá kezeidet a te kisdedeidnek életéért, a kik elaléltak az éhség miatt minden utczának szegletén.
Lam.2.20 | Lásd meg Uram és tekintsd meg, kivel cselekedtél így! Avagy megegyék-é az asszonyok az ő méhöknek gyümölcsét, dédelgetett kisdedeiket; avagy megölettessék-é az Úrnak szent helyén pap és próféta?
Lam.2.21 | Az utczákon a földön fekszik gyermek és vén; szűzeim és ifjaim fegyver miatt hullottak el; öldököltél haragod napján, mészároltál, nem kiméltél.
Lam.2.22 | Egybehívtad mint valami ünnepnapra az én rettegtetőimet mindenfelől, és nem volt az Úr haragjának napján, a ki elmenekült és megszabadult volna. A kiket dédelgettem és felneveltem, ellenségem emésztette meg őket!

Lam.3.1 | Én vagyok az az ember, a ki nyomorúságot látott az ő haragjának vesszeje miatt.
Lam.3.2 | Engem vezérlett és járatott sötétségben és nem világosságban.
Lam.3.3 | Bizony ellenem fordult, [ellenem] fordítja kezét minden nap.
Lam.3.4 | Megfonnyasztotta testemet és bőrömet, összeroncsolta csontjaimat.
Lam.3.5 | [Erősséget] épített ellenem és körülvett méreggel és fáradsággal.
Lam.3.6 | Sötét helyekre ültetett engem, mint az örökre meghaltakat.
Lam.3.7 | Körülkerített, hogy ki ne mehessek, nehézzé tette lánczomat.
Lam.3.8 | Sőt ha kiáltok és segítségül hívom is, nem hallja meg imádságomat.
Lam.3.9 | Elkerítette az én útaimat terméskővel, ösvényeimet elforgatta.
Lam.3.10 | Ólálkodó medve ő nékem [és] lesben álló oroszlán.
Lam.3.11 | Útaimat elterelte, és darabokra vagdalt és elpusztított engem!
Lam.3.12 | Kifeszítette kézívét, és a nyíl elé czélul állított engem!
Lam.3.13 | Veséimbe bocsátotta tegzének fiait.
Lam.3.14 | Egész népemnek csúfjává lettem, és gúnydalukká napestig.
Lam.3.15 | Eltöltött engem keserűséggel, megrészegített engem ürömmel.
Lam.3.16 | És kova-kővel tördelte ki fogaimat; porba tiprott engem.
Lam.3.17 | És kizártad lelkem a békességből; elfeledkeztem a jóról.
Lam.3.18 | És mondám: Elveszett az én erőm és az én reménységem az Úrban.
Lam.3.19 | Emlékezzél meg az én nyomorúságomról és eltapodtatásomról, az ürömről és a méregről!
Lam.3.20 | Vissza-visszaemlékezik, és megalázódik bennem az én lelkem.
Lam.3.21 | Ezt veszem szívemre, azért bízom.
Lam.3.22 | Az Úr kegyelmessége az, hogy még nincsen végünk; mivel nem fogyatkozik el az ő irgalmassága!
Lam.3.23 | Minden reggel meg-megújul; nagy a te hűséged!
Lam.3.24 | Az Úr az én örökségem, mondja az én lelkem, azért benne bízom.
Lam.3.25 | Jó az Úr azoknak, a kik várják őt; a léleknek, a mely keresi őt.
Lam.3.26 | Jó várni és megadással lenni az Úr szabadításáig.
Lam.3.27 | Jó a férfiúnak, ha igát visel ifjúságában.
Lam.3.28 | Egyedül ül és hallgat, mert felvette magára.
Lam.3.29 | Porba teszi száját, [mondván:] Talán van [még] reménység?
Lam.3.30 | Orczáját tartja az őt verőnek, megelégszik gyalázattal.
Lam.3.31 | Mert nem zár ki örökre az Úr.
Lam.3.32 | Sőt, ha megszomorít, meg is vígasztal az ő kegyelmességének gazdagsága szerint.
Lam.3.33 | Mert nem szíve szerint veri és szomorítja meg az embernek fiát.
Lam.3.34 | Hogy lábai alá tiporja valaki a föld minden foglyát;
Lam.3.35 | Hogy elfordíttassék az ember ítélete a Magasságosnak színe előtt;
Lam.3.36 | Hogy elnyomassék az ember az ő peres dolgában: ezt az Úr nem nézi el.
Lam.3.37 | Kicsoda az, a ki szól és meglesz, ha nem parancsolja az Úr?
Lam.3.38 | A Magasságosnak szájából nem jő ki a gonosz és a jó.
Lam.3.39 | Mit zúgolódik az élő ember? Ki-ki a maga bűneiért [bűnhődik.]
Lam.3.40 | Tudakozzuk a mi útainkat és vizsgáljuk meg, és térjünk az Úrhoz.
Lam.3.41 | Emeljük fel szíveinket kezeinkkel egyetemben Istenhez az égben.
Lam.3.42 | Mi voltunk gonoszok és pártütők, azért nem bocsátottál meg.
Lam.3.43 | Felöltötted a haragot és üldöztél minket, öldököltél, nem kiméltél.
Lam.3.44 | Felöltötted a felhőt, hogy hozzád ne jusson az imádság.
Lam.3.45 | Sepredékké és útálattá tettél minket a népek között.
Lam.3.46 | Feltátotta száját ellenünk minden ellenségünk.
Lam.3.47 | Rettegés és tőr van mi rajtunk, pusztulás és romlás.
Lam.3.48 | Víz-patakok folynak alá az én szememből népem leányának romlása miatt.
Lam.3.49 | Szemem csörgedez és nem szünik meg, nincs pihenése,
Lam.3.50 | Míg ránk nem tekint és meg nem lát az Úr az égből.
Lam.3.51 | Szemem bánatba ejté lelkemet városomnak minden leányáért.
Lam.3.52 | Vadászva vadásztak reám, mint valami madárra, ellenségeim ok nélkül.
Lam.3.53 | Veremben fojtották meg életemet, és követ hánytak rám.
Lam.3.54 | Felüláradtak a vizek az én fejem felett; mondám: Kivágattam!
Lam.3.55 | Segítségül hívtam a te nevedet, oh Uram, a legalsó veremből.
Lam.3.56 | Hallottad az én szómat; ne rejtsd el füledet sóhajtásom és kiáltásom elől.
Lam.3.57 | Közelegj hozzám, mikor segítségül hívlak téged; mondd: Ne félj!
Lam.3.58 | Pereld meg Uram lelkemnek perét; váltsd meg életemet.
Lam.3.59 | Láttad, oh Uram, az én bántalmaztatásomat; ítéld meg ügyemet.
Lam.3.60 | Láttad minden bosszúállásukat, minden ellenem való gondolatjokat.
Lam.3.61 | Hallottad Uram az ő szidalmazásukat, minden ellenem való gondolatjokat;
Lam.3.62 | Az ellenem támadóknak ajkait, és ellenem való mindennapi szándékukat.
Lam.3.63 | Tekintsd meg leülésöket és felkelésöket; én vagyok az ő gúnydaluk.
Lam.3.64 | Fizess meg nékik, Uram, az ő kezeiknek munkája szerint.
Lam.3.65 | Adj nékik szívbeli konokságot; átkodul reájok.
Lam.3.66 | Üldözd haragodban, és veszesd el őket az Úr ege alól!

Lam.4.1 | Jaj! de meghomályosodott az arany, elváltozott a szép színarany, kiszórattak a szent hely kövei minden utcza szegletére.
Lam.4.2 | Sionnak drága fiait, a kik becsesebbek valának mint a színarany, cserépedénynek tekintették, a fazekas munkájának.
Lam.4.3 | Még a sárkányok is oda nyujtják emlőiket, szoptatják fiaikat; az én népem leánya pedig kegyetlen, mint a struczmadarak a pusztában.
Lam.4.4 | A csecsemő nyelve az ínyéhez tapadt a szomjúság miatt; a kisdedek kenyeret kértek, és nem volt, a ki nyujtott volna nékik.
Lam.4.5 | Kik pompás ételeket evének, elpusztulának az utczákon; a kik bíborban neveltetének, a szemétdombot ölelgetik.
Lam.4.6 | Bizony nagyobb az én népem leányának bűnhődése Sodoma bűnhődésénél, a mely elsülyedt egy pillanat alatt, noha kézzel sem ütöttek felé.
Lam.4.7 | Az ő názireusai tisztábbak valának a hónál, fehérebbek a tejnél, testök pirosabb vala, mint a korál, termetök mint a zafir.
Lam.4.8 | [De most] feketébb az ő ábrázatjok a koromnál, nem ismerik meg őket az utczákon; bőrük csontjaikhoz ragadt, elszáradt, mint a fa.
Lam.4.9 | Jobban jártak, a kik fegyverrel ölettek meg, mint a kik éhen vesztek el; mert azok átveretve multak ki, [ezek pedig] a mező termésének hiánya miatt.
Lam.4.10 | Irgalmas anyák kezei megfőzték gyermekeiket, hogy azok eledeleik legyenek az én népem leányának romlásakor.
Lam.4.11 | Megteljesíté az Úr az ő búsulását, kiöntötte az ő felgerjedt haragját, és tüzet gyújtott a Sionban, és megemésztette annak fundamentomait.
Lam.4.12 | Nem hitték a föld királyai, sem a föld kerekségének lakosai, hogy szorongató és ellenség vonuljon be Jeruzsálemnek kapuin.
Lam.4.13 | Az ő prófétáinak bűne, az ő papjainak vétke miatt [van ez,] a kik az igazaknak vérét ontották abban.
Lam.4.14 | Tántorogtak, mint vakok az utczákon, vérrel bemocskolva, annyira, hogy ruháikat sem érinthették.
Lam.4.15 | Távozzatok! tisztátalan! kiáltották azoknak; távozzatok, távozzatok, ne illessetek! Bizony elfutottak, bujdostak is; a pogányok közt ezt mondták: Nem lakhatnak itt sokáig!
Lam.4.16 | Az Úr haragja oszlatta el őket; többé nem tekint reájok, [mivelhogy] a papok orczáját nem tisztelték, a véneken nem könyörültek.
Lam.4.17 | Még mikor meg voltunk, elepedve néztek szemeink a hiábavaló segedelem után; esengve várakoztunk olyan népre, a mely nem szabadított meg.
Lam.4.18 | Vadásztak lépéseinkre úgy, hogy nem járhattunk a mi utczáinkon; elközelgetett a mi végünk, beteltek a mi napjaink, bizony eljött a mi végünk!
Lam.4.19 | Gyorsabbak valának a mi üldözőink az égnek saskeselyűinél; a hegyeken kergettek minket, a pusztában ólálkodtak utánunk.
Lam.4.20 | Orrunk lehellete, az Úr felkentje megfogattaték az ő vermeikben, a kiről azt mondottuk: az ő árnyékában élünk a pogányok között.
Lam.4.21 | Örülj és vígadozz, Edom leánya, a ki Uz földjén lakozol, [mert ]még te rád is rád kerül a pohár, megrészegedel és meztelenkedel.
Lam.4.22 | Eltörültetik a te álnokságod, oh Sion leánya, nem fog téged száműzni többé; meglátogatja a te álnokságodat, Edom leánya fölfedi a te bűneidet.

Lam.5.1 | Emlékezzél meg Uram, mi esett meg rajtunk; tekintsd meg és lásd meg gyalázatunkat!
Lam.5.2 | A mi örökségünk idegenekre szállt; házaink a jövevényekéi.
Lam.5.3 | Apátlan árvák lettünk; anyáink, mint az özvegyek.
Lam.5.4 | Vizünket pénzért iszszuk, tűzifánkat áron kapjuk.
Lam.5.5 | Nyakunknál fogva hajtatunk; elfáradtunk, nincsen nyugtunk.
Lam.5.6 | Égyiptomnak adtunk kezet, az assziroknak, hogy jóllakjunk kenyérrel.
Lam.5.7 | Apáink vétkeztek; nincsenek; mi hordozzuk vétkeiket.
Lam.5.8 | Szolgák uralkodnak rajtunk; nincs a ki megszabadítson kezökből.
Lam.5.9 | Életünk veszélyeztetésével szerezzük kenyerünket a pusztában levő fegyver miatt.
Lam.5.10 | Bőrünk, mint a kemencze, megfeketedett az éhség lázától.
Lam.5.11 | Az asszonyokat meggyalázták Sionban, a szűzeket Júda városaiban.
Lam.5.12 | A fejedelmeket kezökkel akasztották fel; a vének orczáit nem becsülik.
Lam.5.13 | Az ifjak a kézi malmot hordozzák, és a gyermekek a fahordásban botlanak el.
Lam.5.14 | A vének eltüntek a kapuból, [megszüntek] az ifjak énekelni.
Lam.5.15 | Oda van a mi szívünk öröme, gyászra fordult a mi körtánczunk.
Lam.5.16 | Elesett a mi fejünknek koronája, jaj most nékünk mert vétkeztünk!
Lam.5.17 | Ezért lett beteg a mi szívünk, ezekért homályosodtak meg a mi szemeink;
Lam.5.18 | A Sion hegyéért, hogy elpusztult; rókák futkosnak azon!
Lam.5.19 | Te Uram örökké megmaradsz; a te királyi széked nemzedékről nemzedékre!
Lam.5.20 | Miért feledkezel el örökre mi rólunk? [miért] hagysz el minket hosszú időre?
Lam.5.21 | Téríts vissza Uram magadhoz és visszatérünk; újítsd meg a mi napjainkat, mint régen.
Lam.5.22 | Mert bizony-bizony megvetettél minket; megharagudtál ránk felettébb!
