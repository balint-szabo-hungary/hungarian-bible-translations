2Tim.1.1 | Pál, Jézus Krisztusnak apostola, Isten akaratából, a Krisztus Jézusban való életnek ígérete szerint,
2Tim.1.2 | Timótheusnak, az én szeretett fiamnak: kegyelem, irgalmasság, békesség az Atya Istentől és Krisztus Jézustól, a mi Urunktól.
2Tim.1.3 | Hálát adok az Istennek, a kinek szolgálok őseimtől fogva tiszta lelkiismerettel, hogy szüntelen gondolok reád könyörgéseimben éjjel és nappal,
2Tim.1.4 | Kívánván téged látni, megemlékezvén a te könyhullatásaidról, hogy örömmel teljesedjem be;
2Tim.1.5 | Eszembe jutván a benned levő, képmutatás nélkül való hit, a mely lakozott először a te nagyanyádban Loisban és anyádban Eunikában; meg vagyok azonban győződve, hogy benned is.
2Tim.1.6 | Minekokáért emlékeztetlek téged, hogy gerjeszd fel az Isten kegyelmi ajándékát, a mely benned van az én kezeimnek rád tétele által.
2Tim.1.7 | Mert nem félelemnek lelkét adott nékünk az Isten; hanem erőnek és szeretetnek és józanságnak lelkét.
2Tim.1.8 | Ne szégyeneld hát a mi Urunk bizonyságtételét, se engem az ő foglyát; hanem együtt szenvedj az evangyéliomért Istennek hatalma szerint.
2Tim.1.9 | A ki megtartott minket és hívott szent hívással, nem a mi cselekedeteink szerint, hanem az ő saját végezése és kegyelme szerint, mely adatott nékünk Krisztus Jézusban örök időknek előtte,
2Tim.1.10 | Megjelentetett pedig most a mi Megtartónknak, Jézus Krisztusnak megjelenése által, a ki eltörölte a halált, világosságra hozta pedig az életet és halhatatlanságot az evangyéliom által,
2Tim.1.11 | Amelyre nézve tétettem én hirdetővé és apostollá és pogányok tanítójává.
2Tim.1.12 | A miért szenvedem ezeket is: de nem szégyenlem; mert tudom, kinek hittem, és bizonyos vagyok benne, hogy ő az én nála letett kincsemet meg tudja őrizni ama napra.
2Tim.1.13 | Az egészséges beszédeknek példáját megtartsd, a miket én tőlem hallottál, a Krisztus Jézusban való hitben és szeretetben.
2Tim.1.14 | A rád bízott drága kincset őrizd meg a bennünk lakozó Szent Lélek által.
2Tim.1.15 | Azt tudod, hogy elfordultak tőlem az Ázsiabeliek mind, kik közül való Figellus és Hermogénes.
2Tim.1.16 | Az Úr legyen irgalmas az Onesiforus házanépének: mert gyakorta megvidámított engem, és az én bilincsemet nem szégyenlette;
2Tim.1.17 | Sőt mikor Rómában volt, buzgón keresett engem, meg is talált.
2Tim.1.18 | Az Úr engedje meg néki, hogy találjon irgalmasságot az Úrnál ama napon. És hogy mily nagy szolgálatot tett Efézusban, te jobban tudod.

2Tim.2.1 | Te annakokáért, én fiam, erősödjél meg a Krisztus Jézusban való kegyelemben;
2Tim.2.2 | És a miket tőlem hallottál sok bizonyság által, azokat bízzad hív emberekre, a kik másoknak a tanítására is alkalmasak lesznek.
2Tim.2.3 | Te azért a munkának terhét hordozzad, mint a Jézus Krisztus jó vitéze.
2Tim.2.4 | Egy harczos sem elegyedik bele az élet dolgaiba; hogy tessék annak, a ki őt harczossá avatta.
2Tim.2.5 | Ha pedig küzd is valaki, nem koronáztatik meg, ha nem szabályszerűen küzd.
2Tim.2.6 | A ki munkálkodik, a földmívelőnek kell a gyümölcsökben először részesülnie.
2Tim.2.7 | Értsd meg a mit mondok; adjon azért az Úr néked belátást mindenekben.
2Tim.2.8 | Emlékezzél meg, hogy Jézus Krisztus feltámadott a halálból, ki a Dávid magvából való az én evangyéliomom szerint:
2Tim.2.9 | A melyért, mint egy gonosztevő, szenvedek mind a fogságig; de az Istennek beszéde nincs bilincsbe verve.
2Tim.2.10 | Annakokáért mindent elszenvedek a választottakért, hogy ők is elnyerjék a Krisztus Jézusban való idvességet örök dicsőséggel egyben.
2Tim.2.11 | Igaz beszéd ez. Mert ha vele együtt meghaltunk, vele együtt fogunk élni is.
2Tim.2.12 | Ha tűrünk, vele együtt fogunk uralkodni is: ha megtagadjuk, ő is megtagad minket;
2Tim.2.13 | Ha hitetlenkedünk, ő hű marad: ő magát meg nem tagadhatja.
2Tim.2.14 | Ezekre emlékeztesd, kérvén kérve [őket] az Úr színe előtt, hogy ne vitatkozzanak haszontalanul, a hallgatóknak romlására.
2Tim.2.15 | Igyekezzél, hogy Isten előtt becsületesen megállj, mint oly munkás, a ki szégyent nem vall, a ki helyesen hasogatja az igazságnak beszédét.
2Tim.2.16 | A szentségtelen üres lármákat pedig kerüld, mert mind nagyobb istentelenségre növekednek.
2Tim.2.17 | És az ő beszédök mint a rákfekély terjed; közülök való Himenéus és Filétus.
2Tim.2.18 | A kik az igazság mellől eltévelyedtek, azt mondván, hogy a feltámadás már megtörtént, és feldúlják némelyeknek a hitét.
2Tim.2.19 | Mindazáltal megáll az Istennek erős fundamentoma, melynek pecséte ez: Ismeri az Úr az övéit; és: Álljon el a hamisságtól minden, a ki Krisztus nevét vallja.
2Tim.2.20 | Nagy házban pedig nemcsak arany- és ezüstedények vannak, hanem fából és cserépből valók is; és azok közül némelyek tisztességre, némelyek pedig gyalázatra valók.
2Tim.2.21 | Ha tehát valaki magát ezektől tisztán tartja, tisztességre való edény lesz, megszentelt, és hasznos a gazdának, minden jó cselekedetre alkalmas.
2Tim.2.22 | Az ifjúkori kivánságokat pedig kerüld; hanem kövessed az igazságot, a hitet, a szeretetet, a békességet azokkal egyetembe, a kik segítségül hívják az Urat tiszta szívből.
2Tim.2.23 | A botor és gyermekes vitatkozásokat pedig kerüld, tudván, hogy azok háborúságokat szülnek.
2Tim.2.24 | Az Úr szolgájának pedig nem kell torzsalkodni, hanem legyen mindenkihez nyájas, tanításra alkalmas, türelmes.
2Tim.2.25 | A ki szelíden fenyíti az ellenszegülőket; ha talán adna nékik az Isten megtérést az igazság megismerésére,
2Tim.2.26 | És felocsudnának az ördög tőréből, foglyokká tétetvén az [Úr szolgája] által az [Isten] akaratára.

2Tim.3.1 | Azt pedig tudd meg, hogy az utolsó napokban nehéz idők állanak be.
2Tim.3.2 | Mert lesznek az emberek magukat szeretők, pénzsóvárgók, kérkedők, kevélyek, káromkodók, szüleik iránt engedetlenek, háládatlanok, tisztátalanok,
2Tim.3.3 | Szeretet nélkül valók, kérlelhetetlenek, rágalmazók, mértékletlenek, kegyetlenek, a jónak nem kedvelői.
2Tim.3.4 | Árulók, vakmerők, felfuvalkodottak, inkább a gyönyörnek, mint Istennek szeretői.
2Tim.3.5 | Kiknél megvan a kegyességnek látszata, de megtagadják annak erejét. És ezeket kerüld.
2Tim.3.6 | Mert ezek közül valók azok, a kik betolakodnak a házakba, és foglyul ejtik a bűnökkel megterhelt és sokféle kívánságoktól űzött asszonykákat,
2Tim.3.7 | Kik mindenkor tanulnak, de az igazság megismerésére soha el nem juthatnak.
2Tim.3.8 | Miképen pedig Jánnes és Jámbres ellene állottak Mózesnek, akképen ezek is ellene állanak az igazságnak; megromlott elméjű, a hitre nézve nem becsületes emberek.
2Tim.3.9 | De többre nem mennek: mert esztelenségök nyilvánvaló lesz mindenek előtt, a miképen amazoké is az lett.
2Tim.3.10 | Te pedig követted az én tanításomat, életmódomat, szándékomat, hitemet, hosszútűrésemet, szeretetemet, türelmemet,
2Tim.3.11 | Üldöztetéseimet, szenvedéseimet, a melyek rajtam estek Antiókhiában, Ikóniumban, Listrában: minémű üldöztetéseket szenvedtem! de mindezekből megszabadított engem az Úr.
2Tim.3.12 | De mindazok is, a kik kegyesen akarnak élni Krisztus Jézusban, üldöztetni fognak.
2Tim.3.13 | A gonosz emberek pedig és az ámítók nevekednek a rosszaságban, eltévelyítvén és eltévelyedvén.
2Tim.3.14 | De te maradj meg azokban, a miket tanultál és a mik reád bízattak, tudván kitől tanultad,
2Tim.3.15 | És hogy gyermekségedtől fogva tudod a szent írásokat, melyek téged bölcscsé tehetnek az idvességre a Krisztus Jézusban való hit által.
2Tim.3.16 | A teljes írás Istentől ihletett és hasznos a tanításra, a feddésre, a megjobbításra, az igazságban való nevelésre,
2Tim.3.17 | Hogy tökéletes legyen az Isten embere, minden jó cselekedetre felkészített.

2Tim.4.1 | Kérlek azért az Isten és Krisztus Jézus színe előtt, a ki ítélni fog élőket és holtakat az ő eljövetelekor és az ő országában.
2Tim.4.2 | Hirdesd az ígét, állj elő vele alkalmatos, alkalmatlan időben, ints, feddj, buzdíts teljes béketűréssel és tanítással.
2Tim.4.3 | Mert lesz idő, mikor az egészséges tudományt el nem szenvedik, hanem a saját kívánságaik szerint gyűjtenek magoknak tanítókat, mert viszket a fülök;
2Tim.4.4 | És az igazságtól elfordítják az ő fülöket, de a mesékhez oda fordulnak.
2Tim.4.5 | De te józan légy mindenekben, szenvedj, az evangyélista munkáját cselekedd, szolgálatodat teljesen betöltsd.
2Tim.4.6 | Mert én immár megáldoztatom, és az én elköltözésem ideje beállott.
2Tim.4.7 | Ama nemes harczot megharczoltam, futásomat elvégeztem, a hitet megtartottam:
2Tim.4.8 | Végezetre eltétetett nékem az igazság koronája, melyet megád nékem az Úr ama napon, az igaz Bíró; nemcsak nékem pedig, hanem mindazoknak is, a kik vágyva várják az ő megjelenését.
2Tim.4.9 | Igyekezzél hozzám jőni hamar.
2Tim.4.10 | Mert Démás engem elhagyott, e jelen való világhoz ragaszkodván, és elment Thessalónikába: Kresczens Galátziába, Titus Dalmátziába.
2Tim.4.11 | Egyedül Lukács van velem. Márkust magadhoz vévén, hozd magaddal: mert nekem alkalmas a szolgálatra.
2Tim.4.12 | Tikhikust pedig Efézusba küldöttem.
2Tim.4.13 | A felsőruhámat, melyet Troásban Kárpusnál hagytam, jöttödben hozd el, a könyveket is, kiváltképen a hártyákat.
2Tim.4.14 | Az érczmíves Sándor sok bajt szerzett nékem: fizessen meg az Úr néki cselekedetei szerint.
2Tim.4.15 | Tőle te is őrizkedjél, mert szerfelett ellenállott a mi beszédinknek.
2Tim.4.16 | Első védekezésem alkalmával senki sem volt mellettem, sőt mindnyájan elhagytak; ne számíttassék be nékik.
2Tim.4.17 | De az Úr mellettem állott, és megerősített engem; hogy teljesen bevégezzem az igehirdetést, és hallják meg azt az összes pogányok: és megszabadultam az oroszlán szájából.
2Tim.4.18 | És megszabadít engem az Úr minden gonosz cselekedettől, és megtart az ő mennyei országára; a kinek dicsőség örökkön örökké! Ámen.
2Tim.4.19 | Köszöntsed Priszkát és Akvilát, és az Onesifórus háznépét.
2Tim.4.20 | Erástus Korinthusban maradt; Trófimust pedig Milétumban hagytam betegen.
2Tim.4.21 | Igyekezzél tél előtt eljőni. Köszönt téged Eubulus és Pudens és Linus és Klaudia, és mind az atyafiak.
2Tim.4.22 | Az Úr Jézus Krisztus a te lelkeddel. Kegyelem veletek! Ámen.
