Gal.1.1 | Pál, apostol (nem emberektől, sem nem ember által, hanem Jézus Krisztus által és az Atya Isten által, a ki feltámasztotta őt a halálból);
Gal.1.2 | És a velem levő összes atyafiak, Galátzia gyülekezeteinek:
Gal.1.3 | Kegyelem néktek és békesség az Atya Istentől, és a mi Urunk Jézus Krisztustól,
Gal.1.4 | A ki adta önmagát a mi bűneinkért hogy kiszabadítson minket e jelenvaló gonosz világból, az Istennek és a mi Atyánknak akarata szerint.
Gal.1.5 | A kinek dicsőség örökkön örökké! Ámen.
Gal.1.6 | Csodálkozom, hogy Attól, a ki titeket Krisztus kegyelme által elhívott, ily hamar más evangyéliomra hajlotok.
Gal.1.7 | Holott nincs más; de némelyek zavarnak titeket, és el akarják ferdíteni a Krisztus evangyéliomát.
Gal.1.8 | De ha szinte mi, avagy mennyből való angyal hirdetne is néktek valamit azon kívül, a mit néktek hirdettünk, legyen átok.
Gal.1.9 | A mint előbb mondottuk, most is ismét mondom: Ha valaki néktek hirdet valamit azon kívül, a mit elfogadtatok, átok legyen.
Gal.1.10 | Mert most embereknek engedek-é, avagy az Istennek? Vagy embereknek igyekezem-é tetszeni? Bizonyára, ha még embereknek igyekezném tetszeni, Krisztus szolgája nem volnék.
Gal.1.11 | Tudtotokra adom pedig atyámfiai, hogy az az evangyéliom, melyet én hirdettem, nem ember szerint való;
Gal.1.12 | Mert én sem embertől vettem azt, sem nem tanítottak arra, hanem a Jézus Krisztus kijelentése által.
Gal.1.13 | Mert hallottátok, mint forgolódtam én egykor a zsidóságban, hogy én felette igen háborgattam az Isten anyaszentegyházát, és pusztítottam azt.
Gal.1.14 | És felülmultam a zsidóságban nemzetembeli sok kortársamat, szerfelett rajongván atyai hagyományaimért.
Gal.1.15 | De mikor az Istennek tetszett, ki elválasztott engem az én anyám méhétől fogva és elhívott az ő kegyelme által,
Gal.1.16 | Hogy kijelentse az ő Fiát én bennem, hogy hirdessem őt a pogányok között: azonnal nem tanácskoztam testtel és vérrel,
Gal.1.17 | Sem nem mentem Jeruzsálembe az előttem való apostolokhoz, hanem elmentem Arábiába, és ismét visszatértem Damaskusba.
Gal.1.18 | Azután három esztendő mulva fölmentem Jeruzsálembe, hogy Pétert meglátogassam, és nála maradtam tizenöt napig.
Gal.1.19 | Az apostolok közül pedig mást nem láttam, hanem [csak] Jakabot, az Úr atyjafiát.
Gal.1.20 | A miket pedig néktek írok, ímé Isten előtt [mondom,] hogy nem hazudom.
Gal.1.21 | Azután mentem Siriának és Ciliciának tartományaiba.
Gal.1.22 | Ismeretlen valék pedig személyesen a Júdeában levő keresztyén gyülekezetek előtt;
Gal.1.23 | Hanem csak hallották, hogy: A ki minket üldözött egykor, most hirdeti azt a hitet, a melyet egykor pusztított.
Gal.1.24 | És dicsőíték bennem az Istent.

Gal.2.1 | Azután tizennégy esztendő mulva ismét fölmentem Jeruzsálembe Barnabással együtt, elvivén Titust is.
Gal.2.2 | Fölmentem pedig kijelentés következtében és eléjök adtam az evangyéliomot, melyet hirdetek a pogányok között, de külön a tekintélyeseknek, hogy valami módon hiába ne fussak, avagy ne futottam légyen.
Gal.2.3 | De még a velem levő Titus sem kényszeríttetett a körülmetélkedésre, noha görög vala,
Gal.2.4 | Tudniillik a belopózkodott hamis atyafiakért, a kik alattomban közénk jöttek, hogy kikémleljék a mi szabadságunkat, melylyel bírunk a Krisztus Jézusban, hogy minket szolgákká tegyenek:
Gal.2.5 | Kiknek egy pillanatra sem adtuk meg magunkat, hogy az evangyéliom igazsága megmaradjon számotokra.
Gal.2.6 | A tekintélyesektől pedig, (bárminők valának régen, azzal nem törődöm; Isten nem nézi az embernek személyét : mert velem a tekintélyesek semmit sem közöltek;
Gal.2.7 | Sőt ellenkezőleg, mikor látták, hogy én reám van bízva a körülmetéletlenség evangyélioma, mint Péterre a körülmetélésé;
Gal.2.8 | (Mert a ki erős volt Péterben a körülmetélkedés apostolságára, bennem is erős volt a pogányok között).
Gal.2.9 | És elismervén a nékem adatott kegyelmet, Jakab és Kéfás, meg János, kik oszlopokul tekintetnek, bajtársi jobbjukat nyujták nékem és Barnabásnak, hogy mi a pogányok között, ők pedig a körülmetélés között [prédikáljunk:]
Gal.2.10 | Csakhogy a szegényekről megemlékezzünk; a mit is én igyekeztem megcselekedni.
Gal.2.11 | Mikor pedig Péter Antiókhiába jött, szemtől szembe ellene állottam, mivel panasz volt rá.
Gal.2.12 | Mert mielőtt némelyek oda jöttek Jakabtól, a pogányokkal együtt evett; mikor pedig oda jöttek, félrevonult és elkülönítette magát, félvén a körülmetélkedésből valóktól.
Gal.2.13 | És vele képmutatóskodtak a többi zsidók is, úgy hogy Barnabás szintén elcsábíttatott az ő tettetésök által.
Gal.2.14 | De mikor láttam, hogy nem egyenesen járnak az evangyéliom igazságához képest, mondék Péternek mindnyájok előtt: Ha te zsidó létedre pogány módra élsz és nem zsidó módra, miként kényszeríted a pogányokat, hogy zsidó módra éljenek?
Gal.2.15 | Mi, természet szerint zsidók és nem pogányok közül való bűnösök,
Gal.2.16 | Tudván azt, hogy az ember nem igazul meg a törvény cselekedeteiből, hanem a Jézus Krisztusban való hit által, mi is Krisztus Jézusban hittünk, hogy megigazuljunk a Krisztusban való hitből és nem a törvény cselekedeteiből; Mivel a törvény cselekedeteiből nem igazul meg egy test sem.
Gal.2.17 | Ha pedig Krisztusban keresvén a megigazulást, mimagunk is bűnösöknek találtatunk, avagy Krisztus bűnnek szolgája-é? Távol legyen.
Gal.2.18 | Mert, ha a miket elrontottam, azokat ismét fölépítem, önmagamat teszem bűnössé.
Gal.2.19 | Mert én a törvény által meghaltam a törvénynek, hogy Istennek éljek.
Gal.2.20 | Krisztussal együtt megfeszíttettem. Élek pedig többé nem én, hanem él bennem a Krisztus; a mely életet pedig most testben élek, az Isten Fiában való hitben élem, a ki szeretett engem és önmagát adta érettem.
Gal.2.21 | Nem törlöm el az Isten kegyelmét; mert ha a törvény által [van] az igazság, tehát Krisztus ok nélkül halt meg.

Gal.3.1 | Óh balgatag Galátziabeliek, kicsoda ígézett meg titeket, hogy ne engedelmeskedjetek az igazságnak, kiknek szemei előtt a Jézus Krisztus úgy íratott le, [mintha] ti köztetek feszíttetett [volna] meg?
Gal.3.2 | Csak azt akarom megtudni tőletek: a törvény cselekedeteiből kaptátok-é a Lelket, avagy a hit hallásából?
Gal.3.3 | Ennyire esztelenek vagytok? A mit Lélekben kezdtetek el, most testben fejeznétek be?
Gal.3.4 | Annyit szenvedtetek hiába? ha ugyan hiába.
Gal.3.5 | Annakokáért, a ki a Lelket szolgáltatja néktek, és hatalmas dolgokat művel bennetek, a törvény cselekedeteiből, vagy a hit hallásából [cselekeszi-é?]
Gal.3.6 | Miképen Ábrahám hitt az Istennek, és tulajdoníttatott néki igazságul.
Gal.3.7 | Értsétek meg tehát, hogy a kik hitből vannak, azok az Ábrahám fiai.
Gal.3.8 | Előre látván pedig az Írás, hogy Isten hitből fogja megigazítani a pogányokat, eleve hirdette Ábrahámnak, hogy: Te benned fognak megáldatni minden népek.
Gal.3.9 | Ekként a hitből valók áldatnak meg a hívő Ábrahámmal.
Gal.3.10 | Mert a kik törvény cselekedeteiből vannak, átok alatt vannak; minthogy meg van írva: Átkozott minden, a ki meg nem marad mindazokban, a mik megirattak a törvény könyvében, hogy azokat cselekedje.
Gal.3.11 | Hogy pedig a törvény által senki sem igazul meg Isten előtt, nyilvánvaló, mert az igaz ember hitből él.
Gal.3.12 | A törvény pedig nincs hitből, hanem a mely ember cselekeszi azokat, élni fog azok által.
Gal.3.13 | Krisztus váltott meg minket a törvény átkától, átokká levén érettünk; mert meg van írva: Átkozott minden, a ki fán függ:
Gal.3.14 | Hogy az Ábrahám áldása Krisztus Jézusban legyen a pogányokon, hogy a Lélek ígéretét elnyerjük hit által.
Gal.3.15 | Atyámfiai! ember szerint szólok. Lám az embernek megerősített testámentomát senki erőtelenné nem teszi, sem ahhoz hozzá nem ád.
Gal.3.16 | Az ígéretek pedig Ábrahámnak adattak és az ő magvának. Nem mondja: És a magvaknak, mint sokról; hanem mint egyről. És a te magodnak, a ki a Krisztus.
Gal.3.17 | Ezt mondom pedig, hogy a kötést, melyet Isten először megerősített a Krisztusra nézve, a négyszázharmincz esztendő multán keletkezett törvény nem teszi erőtelenné, hogy megsemmisítse az ígéretet.
Gal.3.18 | Mert ha törvényből [van] az örökség, akkor többé nem ígéretből; Ábrahámnak pedig ígéret által ajándékozta azt az Isten.
Gal.3.19 | Micsoda tehát a törvény? A bűnök okáért adatott, a míg eljő a Mag, a kinek tétetett az ígéret; rendeltetvén angyalok által, közbenjáró kezében.
Gal.3.20 | A közbenjáró pedig nem egyé, Isten ellenben egy.
Gal.3.21 | A törvény tehát az Isten ígéretei ellen van-é? Távol legyen! Mert ha olyan törvény adatott volna, a mely képes megeleveníteni, valóban a törvényből volna az igazság.
Gal.3.22 | De az Írás mindent bűn alá rekesztett, hogy az ígéret Jézus Krisztusban való hitből adassék a hívőknek.
Gal.3.23 | Minekelőtte pedig eljött a hit, törvény alatt őriztettünk, egybezárva az eljövendő hit kinyilatkoztatásáig.
Gal.3.24 | Ekként a törvény Krisztusra vezérlő mesterünkké lett, hogy hitből igazuljunk meg.
Gal.3.25 | De minekutána eljött a hit, nem vagyunk többé a vezérlő mester alatt.
Gal.3.26 | Mert mindnyájan Isten fiai vagytok a Krisztus Jézusban való hit által.
Gal.3.27 | Mert a kik Krisztusba keresztelkedtetek meg, Krisztust öltöztétek fel.
Gal.3.28 | Nincs zsidó, sem görög; nincs szolga, sem szabad; nincs férfi, sem nő; mert ti mindnyájan egyek vagytok a Krisztus Jézusban.
Gal.3.29 | Ha pedig Krisztuséi vagytok, tehát az Ábrahám magva vagytok, és ígéret szerint örökösök.

Gal.4.1 | Mondom pedig, hogy a meddig az örökös kiskorú, semmiben sem különbözik a szolgától, jóllehet ura mindennek;
Gal.4.2 | Hanem gyámok és gondviselők alatt van az atyjától rendelt ideig.
Gal.4.3 | Azonképen mi is, mikor kiskorúak valánk, a világ elemei alá voltunk vettetve szolgaként:
Gal.4.4 | Mikor pedig eljött az időnek teljessége, kibocsátotta Isten az ő Fiát, a ki asszonytól lett, a ki törvény alatt lett,
Gal.4.5 | Hogy a törvény alatt levőket megváltsa, hogy elnyerjük a fiúságot.
Gal.4.6 | Minthogy pedig fiak vagytok, kibocsátotta az Isten az ő Fiának Lelkét a ti szíveitekbe, ki ezt kiáltja: Abba, Atya!
Gal.4.7 | Azért nem vagy többé szolga, hanem fiú; ha pedig fiú, Istennek örököse is Krisztus által.
Gal.4.8 | Ámde akkor, mikor még nem ismertétek az Istent, azoknak szolgáltatok, a mik természet szerint nem istenek;
Gal.4.9 | Most azonban, hogy megismertétek az Istent, sőt hogy megismert titeket az Isten, miként tértek vissza ismét az erőtelen és gyarló elemekhez, a melyeknek megint újból szolgálni akartok?
Gal.4.10 | Megtartjátok a napokat és hónapokat és időket, meg az esztendőket.
Gal.4.11 | Féltelek titeket, hogy hiába fáradoztam körültetek.
Gal.4.12 | Legyetek olyanok, mint én; mert én is olyanná lettem, mint ti: atyámfiai, kérlek titeket, semmivel sem bántottatok meg engem.
Gal.4.13 | Tudjátok pedig, hogy testem erőtelensége miatt hirdettem néktek az evangyéliomot először.
Gal.4.14 | És megkísértetvén testemben, nem vetettetek meg, sem nem útáltatok meg engem, hanem úgy fogadtatok, mint Istennek angyalát, mint Krisztus Jézust.
Gal.4.15 | Hová lőn tehát a ti boldogságotok? Mert bizonyságot teszek néktek, hogy ti, ha lehetséges volt volna, szemeiteket kivájván, nékem adtátok volna.
Gal.4.16 | Tehát ellenségetek lettem-é, megmondván néktek az igazat?
Gal.4.17 | Nem szépen buzgolkodnak érettetek, sőt minket ki akarnak rekeszteni, hogy mellettök buzgolkodjatok.
Gal.4.18 | Szép dolog pedig fáradozni a jóban mindenkor, és nem csupán akkor, ha köztetek vagyok.
Gal.4.19 | Gyermekeim! kiket ismét fájdalommal szűlök, míglen kiábrázolódik bennetek Krisztus.
Gal.4.20 | Szeretnék pedig most köztetek jelen lenni és változtatni a hangomon; mert bizonytalanságban vagyok felőletek.
Gal.4.21 | Mondjátok meg nékem, kik a törvény alatt akartok lenni: nem halljátok-é a törvényt?
Gal.4.22 | Mert meg van írva, hogy Ábrahámnak két fia volt; egyik a szolgálótól, és a másik a szabadostól.
Gal.4.23 | De a szolgálótól való test szerint született; a szabadostól való pedig az ígéret által.
Gal.4.24 | Ezek mást példáznak: mert azok [az] [asszonyok] a két szövetség, az egyik a Sinai hegyről való, szolgaságra szűlő, ez Hágár,
Gal.4.25 | Mert Hágár a Sinai hegy Arábiában, hasonlatos pedig a mostani Jeruzsálemhez, nevezetesen fiaival együtt szolgál.
Gal.4.26 | De a magasságos Jeruzsálem szabad, ez mindnyájunknak anyja,
Gal.4.27 | Mert meg van írva: Ujjongj te meddő, ki nem szűlsz; vígadozzál és kiálts, ki nem vajudol; mert sokkal több az elhagyottnak magzatja, mint a kinek férje vagyon.
Gal.4.28 | Mi pedig, atyámfiai, Izsák szerint, ígéretnek gyermekei vagyunk.
Gal.4.29 | De valamint akkor a test szerint született üldözte a Lélek szerint valót, úgy most is.
Gal.4.30 | De mit mond az Írás? Ûzd ki a szolgálót és az ő fiát; mert a szolgáló fia nem örököl a szabad nő fiával.
Gal.4.31 | Annakokáért, atyámfiai, nem vagyunk a szolgáló fiai, hanem a szabadoséi.

Gal.5.1 | Annakokáért a szabadságban, melyre minket Krisztus megszabadított, álljatok meg, és ne kötelezzétek meg ismét magatokat szolgaságnak igájával.
Gal.5.2 | Ímé, én Pál mondom néktek, hogy ha körülmetélkedtek, Krisztus néktek semmit sem használ.
Gal.5.3 | Bizonyságot teszek pedig ismét minden embernek, a ki körülmetélkedik, hogy köteles az egész törvényt megtartani.
Gal.5.4 | Elszakadtatok Krisztustól, a kik a törvény által akartok megigazulni, a kegyelemből kiestetek.
Gal.5.5 | Mert mi a Lélek által, hitből várjuk az igazság reménységét.
Gal.5.6 | Mert Krisztus Jézusban sem a körülmetélkedés nem ér semmit, sem a körülmetélkedetlenség, hanem a szeretet által munkálkodó hit.
Gal.5.7 | Jól futottatok; kicsoda gátolt meg titeket, hogy ne engedelmeskedjetek az igazságnak?
Gal.5.8 | Ez a hitetés nem attól van, a ki titeket hív.
Gal.5.9 | Kis kovász az egész tésztát megkeleszti.
Gal.5.10 | Bizodalmam van az Úrban ti hozzátok, hogy más értelemben nem lesztek; de a ki titeket megzavar, elveszi az ítéletet, bárki legyen.
Gal.5.11 | Én pedig atyámfiai, ha még a körülmetélést hirdetem, miért üldöztetem mégis? Akkor eltöröltetett a kereszt botránya.
Gal.5.12 | Bárcsak ki is metszetnék magukat, a kik titeket bujtogatnak.
Gal.5.13 | Mert ti szabadságra hivattatok atyámfiai; csakhogy a szabadság ürügy ne legyen a testnek, sőt szeretettel szolgáljatok egymásnak.
Gal.5.14 | Mert az egész törvény ez egy ígében teljesedik be: Szeresd felebarátodat, mint magadat.
Gal.5.15 | Ha pedig egymást marjátok és faljátok, vigyázzatok, hogy egymást fel ne emészszétek.
Gal.5.16 | Mondom pedig, Lélek szerint járjatok, és a testnek kívánságát véghez ne vigyétek.
Gal.5.17 | Mert a test a lélek ellen törekedik, a lélek pedig a test ellen; ezek pedig egymással ellenkeznek, hogy ne azokat cselekedjétek, a miket akartok.
Gal.5.18 | Ha azonban a Lélektől vezéreltettek, nem vagytok a törvény alatt.
Gal.5.19 | A testnek cselekedetei pedig nyilvánvalók, melyek [ezek]: házasságtörés, paráznaság, tisztátalanság, bujálkodás.
Gal.5.20 | Bálványimádás, varázslás, ellenségeskedések, versengések, gyűlölködések, harag, patvarkodások, viszszavonások, pártütések,
Gal.5.21 | Irígységek, gyilkosságok, részegségek, dobzódások és ezekhez hasonlók: melyekről előre mondom néktek, a miképen már ezelőtt is mondottam, hogy a kik ilyeneket cselekesznek, Isten országának örökösei nem lesznek.
Gal.5.22 | De a Léleknek gyümölcse: szeretet, öröm, békesség, béketűrés, szívesség, jóság, hűség, szelídség, mértékletesség.
Gal.5.23 | Az ilyenek ellen nincs törvény.
Gal.5.24 | A kik pedig Krisztuséi, a testet megfeszítették indulataival és kívánságaival együtt.
Gal.5.25 | Ha Lélek szerint élünk, Lélek szerint is járjunk.
Gal.5.26 | Ne legyünk hiú dicsőség kívánók, egymást ingerlők, egymásra irígykedők.

Gal.6.1 | Atyámfiai, még ha előfogja is az embert valami bűn, ti lelkiek, igazítsátok útba az olyant szelídségnek lelkével, ügyelvén magadra, hogy meg ne kísértessél te magad is.
Gal.6.2 | Egymás terhét hordozzátok, és úgy töltsétek be a Krisztus törvényét.
Gal.6.3 | Mert ha valaki azt véli, hogy ő valami, holott semmi, önmagát csalja meg.
Gal.6.4 | Minden ember pedig az ő maga cselekedetét vizsgálja meg, és akkor csakis önmagára nézve lesz dicsekedése és nem másra nézve.
Gal.6.5 | Mert kiki a maga terhét hordozza.
Gal.6.6 | A ki pedig az ígére taníttatik, közölje minden javát tanítójával.
Gal.6.7 | Ne tévelyegjetek, Isten nem csúfoltatik meg; mert a mit vet az ember, azt aratándja is.
Gal.6.8 | Mert a ki vet az ő testének, a testből arat veszedelmet; a ki pedig vet a léleknek, a lélekből arat örök életet.
Gal.6.9 | A jótéteményben pedig meg ne restüljünk, mert a maga idejében aratunk, ha el nem lankadunk.
Gal.6.10 | Annakokáért míg időnk van, cselekedjünk jót mindenekkel, kiváltképen pedig a mi hitünknek cselédeivel.
Gal.6.11 | Látjátok, mekkora betűkkel írok néktek a saját kezemmel!
Gal.6.12 | A kik testre szépek szeretnének lenni, azok kényszerítenek titeket a körülmetélkedésre; csak azért, hogy a Krisztus keresztjéért ne üldöztessenek.
Gal.6.13 | Mert magok a körülmetélkedettek sem tartják meg a törvényt; hanem azért akarják, hogy ti körülmetélkedjetek, hogy a ti testetekkel dicsekedjenek.
Gal.6.14 | Nékem pedig ne legyen másban dicsekedésem, hanem a mi Urunk Jézus Krisztus keresztjében, a ki által nékem megfeszíttetett a világ, és én is a világnak.
Gal.6.15 | Mert Krisztus Jézusban sem a körülmetélkedés, sem a körülmetéletlenség nem használ semmit, hanem az új teremtés.
Gal.6.16 | És a kik e szabály szerint élnek, békesség és irgalmasság azokon, és az Istennek Izráelén.
Gal.6.17 | Ennekutána senki nékem bántásomra ne legyen; mert én az Úr Jézusnak bélyegeit hordozom az én testemben.
Gal.6.18 | A mi Urunk Jézus Krisztusnak kegyelme legyen a ti lelketekkel atyámfiai! Ámen.
