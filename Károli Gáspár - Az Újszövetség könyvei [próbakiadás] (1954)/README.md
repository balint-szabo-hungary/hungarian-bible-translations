# Károli Gáspár : Az Újszövetség könyvei [próbakiadás] (1954)

Az Újszövetség könyvei, Próbakiadás 1954

Budapest. Magyarországi Ref. Egyház, 1954.

Károlyi Gáspár fordítása és Czeglédy Sándor revíziója nyomán a görög eredetiből fordította a Magyar Bibliatanács Újszövetségi Szakbizottsága.

---

## Információ

Az 1954-ben megjelent Újszövetség próbakiadás célja az volt, hogy a Károli Biblia szövegét alaposan átvizsgálva, nyelvét a mai kor elvárásaihoz igazítsa. Fontos szempont volt, hogy mindeközben megőrizze a szöveg ódonszerűségét és bibliai zamatát. A próbakiadás 1954-ben és 1956-ban is megjelent, az utóbbiból több példány is fennmaradt.

Az 1956-os forradalom és szabadságharc idején, mikor sok magyar kényszerült elhagyni hazáját, ezek a kiadások eljutottak hozzájuk. Segítségükkel megőrizhették anyanyelvüket és továbbra is olvashatták a Bibliát.

---

## Története

Forrás: [Székely Tibor - A magyar bibliafordítások történetéből 1500–1955](https://mek.oszk.hu/06300/06352/06352.pdf)

Budapest, 1957. február (45-46. oldal)

```
Czeglédy Sándor és Raffay Sándor

Közös fordító tevékenységük eredményeképpen 1938-ban megjelent a teljes biblia „újonnan átdolgozott” kiadása, amely igen élénk visszhangot keltett, és ennek eredményeképp a Brit és Külföldi Bibliatársulat megbízta Czeglédy Sándort, hogy a beérkezett bírálatok figyelembevételével dolgozza át a fordítást.

Czeglédy elvégezte a rábízott munkát, amelynek sorsáról így számol be az 1954-ben megjelent Újszövetség próbakiadás előszavában:

„Így készült el mind az ó-, mind az újszövetségnek az a gépírásos szövege, amelynek átnézésére a Brit és Külföldi Bibliatársulat a magyar evangélikus és református egyházak bibliabizottságát kérte fel. A bibliabizottság külön-külön szakbizottságra bízta a gépírásos szöveg átnézését.

Az újszövetségi szakbizottság így alakult meg: elnök Pongrácz József pápai teológiai akadémiai tanár; tagok: Budai Gergely budapesti református, Erdős Károly debreceni református, Karner Károly soproni evangélikus, Kiss Jenő soproni evangélikus, Mátyás Ernő sárospataki református teológiai akadémiai tanárok, és Békési Andor ócsai református lelkipásztor.

A bizottság később Szabó József evangélikus püspök és Áprily Lajos nyugalmazott gimnáziumi igazgató behívásával egészült ki.

A bizottság 1947. augusztus 22-én kezdte meg a munkát és általában Budapesten dolgozott, mégpedig 1947-ben és 1948-ban a Bethesdában,

1948-tól a református teológiai akadémián. 1950 március havában Sopronban volt egy hatnapos ülése. Az utolsó ülést 1951. április 14-én tartotta.

A teljes bizottság 75 munkanapon végezte el az első átnézést, amely idő alatt a szöveghűség, a különböző magyar és külföldi fordítások és a mai magyar nyelv voltak az irányadók. A bizottság munkája 1949-ben jelent meg próbanyomásban, amelyből a legközvetlenebbül érdekeltek kaptak egy-egy példányt. A próbanyomat átnézése és az ószövetségi szakbizottsággal 1949. november 9-én együtt tartott ülésén történt megbeszélések szükségessé tették a revízió újabb megvizsgálását, amivel az e célra kiküldött öttagú bizottság 48 munkanapot töltött el. Ezután még szükségessé vált a revíziónak olyan átnézése, hogy a görög szavaknak lehetőség szerint azonos szavak feleljenek meg a magyar fordításban (konkordantivitás). Alapos előmunkálatok után ezzel is négy nap telt el.

A fordítás alapszövege a Nestle legújabb kiadása volt, ahol azonban az általános használat alatt a textus receptus szövegének mellőzése szembeszökő változást jelentett volna a mindennapi bibliaolvasónak, vagy a liturgiában, ott gondolatjelben, vagy a jegyzetben közzé tette a bizottság a megszokott szöveget.

A fordításban a bizottság mellőzte a félmúlt alakokat, nemcsak a vala elhagyásával, hanem teljesen. Ugyancsak az ószövetségi szakbizottság munkájához hasonlóan feloldotta a -ván, -vén-es mondatszerkezeteket. Az igen hosszú mondatokat apróbbakra osztotta, és így elérte, hogy azok könnyebben érthetők.

Nem egy helyen visszatért az eredeti Károlyi szöveghez: a Vizsolyi Bibliához, amely a többi magyar fordítással, főként Sylvesterével állandóan a fordítók asztalán volt.

Helyesírás tekintetében „A magyar helyesírás szabályai” legújabb kiadása volt az irányadó, úgy, hogy ahol a helyesírás kétféle írásmódot enged, ott mindig a rövidebb kiejtést közölték, pl.: utolsó és nem utólsó”.

Így került azután próbakiadásban a bírálók kezébe az átdolgozott fordítás az alábbi címmel:
„Az újszövetség könyvei Károlyi Gáspár fordítása és Czeglédy Sándor revíziója nyomán a görög eredetiből fordította a Magyar Bibliatanács Újszövetségi Szakbizottsága. Próbakiadás. Kiadta a magyarországi Református Egyház Egyetemes Konventje, az Evangélikus Egyház és a Szabadegyházak Szövetségének közreműködésével, Budapest, 1954.”

Szépnyomású, ízléses kiállítású, kétkolumnás kiadás. A szöveget értelem szerinti szakaszokra tördeli, és külön címekkel látja el. Modern nyelven szólaltatja meg a Szentírást, mégis erősen érezhető rajta a protestáns nyelvhasználat mellékíze. Jegyzeteket nem közöl, de ezek helyén adja a konkordanciát.

Mivel a kiadás csak próbakiadás, elterjedtségéről nincs információnk. Szöveghűség tekintetében pontosabb, mint néhány helyen a Békés-Dallos fordítás, de stílus tekintetében nem versenyezhet a Békés-Dallos kiadás szövegével
```

---

## Fordítások összehasonlítása:

Károli Gáspár (revideált 1908) és Károli Gáspár: Az Újszövetség könyvei [próbakiadás] (1954) szövegének összehasonlítása:

https://www.okosbiblia.hu/tools/compare-translations?original=kg1908&changed=kgprc&bookid=43&chapterid=1

Károli Gáspár (revideálás előtti) és Károli Gáspár: Az Újszövetség könyvei [próbakiadás] (1954) szövegének összehasonlítása:

https://www.okosbiblia.hu/tools/compare-translations?original=kgre&changed=kgprc&bookid=43&chapterid=1

---

## Verzió napló

| Dátum      | Változás           |
| :--------- | :----------------- |
| 2025-06-28 | Fordítás feltöltve |

---

## Licenc

A Károli Gáspár : Az Újszövetség könyvei [próbakiadás] (1954) fordítás közkincs (public domain).

Szabadon hozzáférhető, másolható, felhasználását nem védi szerzői jog.
