Heb.1.1 | Az Isten hajdan sokszor és sokféleképen szólott az atyáknak a próféták által,
Heb.1.2 | ezekben az utolsó időkben pedig szólott nekünk a Fia által, akit mindennek örökösévé tett, s aki által a világot is teremtette.
Heb.1.3 | Ő, aki az Isten dicsőségének visszatükröződése és az ő személyének képmása, aki hatalmas szavával fenntartja a mindenséget, aki minket bűneinkből megtisztított, és a magasságbeli Felségnek jobbjára ült,
Heb.1.4 | annyival kiválóbb az angyaloknál, amennyivel különb nevet örökölt náluk.
Heb.1.5 | Mert ugyan melyik angyalnak mondta valaha ezt: Fiam vagy te, ma szültelek téged? és ismét: Én neki Atyja leszek és ő nekem Fiam?
Heb.1.6 | Továbbá amikor behozza az ő elsőszülöttét a világba, így szól: Imádja őt az Isten minden angyala!
Heb.1.7 | És bár az angyalokról így szól: Az ő angyalait szelekké teszi és szolgáit tűz lángjává,
Heb.1.8 | — ámde a Fiúról így: A te királyi széked, óh Isten, örökkévaló és: Az ő királyságának pálcája az igazság pálcája.
Heb.1.9 | Szeretted az igazságot és gyűlölted a gonoszságot: azért az Isten, a te Istened felkent téged társaid fölé az öröm olajával,
Heb.1.10 | "És: Te vetetted meg kezdetben a földnek fundámentomát, Uram, és a te kezed művei az egek;"
Heb.1.11 | azok elpusztulnak, de te megmaradsz, és mindazok mint a ruha, megavulnak,
Heb.1.12 | és összehajtod azokat, mint köntöst, mint ruhát és elváltoznak, te pedig ugyanaz vagy és a te esztendeid nem fogynak el soha.
Heb.1.13 | Melyik angyalnak mondta valaha: Ülj az én jobbom felől míg ellenségeidet lábad alá vetem zsámolyul!
Heb.1.14 | Vajjon nem szolgáló lelkek-e valamennyien, akik szolgálatra küldettek azokért, akik az üdvösséget örökölni fogják?

Heb.2.1 | Ezért a hallottakra még jobban kell figyelnünk, hogy a céltól valamiképen el ne sodortassunk.
Heb.2.2 | Mert ha az angyalok által hirdetett beszédnek megvolt az ereje, és minden törvényszegés és engedetlenség elvette igazságos büntetését,
Heb.2.3 | "hogyan menekülünk meg mi, ha nem törődünk ilyen nagy üdvösséggel? Ez az Úr igehirdetésével kezdődött, és mindazok, akik hallották, megerősítették számunkra;"
Heb.2.4 | emellett tett bizonyságot, Isten jelekkel és csodákkal, sokféle erővel és a Szentléleknek az ő akarata szerint kiosztott ajándékaival.
Heb.2.5 | Mert nem angyaloknak vetette alá a jövendő világot, amelyről beszélünk.
Heb.2.6 | "Sőt valaki valahol így tett bizonyságot: Micsoda az ember, hogy megemlékezel róla; vagy az ember fia, hogy gondod van rá?"
Heb.2.7 | Rövid időre kisebbé tetted őt az angyaloknál, dicsőséggel és tisztességgel megkoronáztad őt, (A. 7. vers végén egyes kéziratokban a 8. zsoltárból vett idézetként még ez olvasható: és úrrá tetted kezed munkáin.)
Heb.2.8 | "mindent lába alá vetettél. Azzal ugyanis, hogy neki mindent alávetett, semmit sem hagyott ki az alája rendelésből; de most még nem látjuk, hogy minden alája rendeltetett."
Heb.2.9 | Azt azonban látjuk, hogy Jézus, aki egy kevés időre kisebbé tétetett az angyaloknál, a halál elszenvedéséért dicsőséggel és tisztességgel koronáztatott meg, hogy az Isten kegyelméből mindenkiért megízlelje a halált.
Heb.2.10 | Mert úgy volt méltó Istenhez, akiért van a mindenség és aki által van a mindenség, hogy őt, aki sok fiat vezet dicsőségre, az ő üdvösségük fejedelmét szenvedések által juttassa tökéletességre.
Heb.2.11 | "Mert az is, aki megszentel és az is, akiket megszentelt, egytől származnak mindnyájan; ezért nem szégyenli őket atyjafiainak nevezni,"
Heb.2.12 | mikor ezt mondja: Hirdetem a te nevedet atyámfiainak, a gyülekezetnek közepette dicséretet mondok neked.
Heb.2.13 | "És ismét: Bizalmamat őbenne vetem; és ismét: Íme, itt vagyok én és a gyermekek, akiket az Isten nekem adott."
Heb.2.14 | Mivel pedig a gyermekek test és vér részesei, ő is hasonlóképen részese lett ezeknek, hogy halála által megsemmisítse azt, akinek hatalma van a halálon, tudniillik az ördögöt,
Heb.2.15 | és megszabadítsa azokat, akik a haláltól való félelem miatt rabok voltak teljes életükben.
Heb.2.16 | Mert nyilván nem angyalokra van gondja, hanem Ábrahám magvára van gondja.
Heb.2.17 | Ezért mindenestül hasonlónak kellett lennie az atyafiakhoz, hogy könyörülő legyen és hű főpap az Isten előtt való szolgálatban, hogy engesztelést szerezzen a nép bűneiért.
Heb.2.18 | Mivel maga is megkísértetett, szenvedett, segíthet azokon, akik megkísértetnek.

Heb.3.1 | Ezért, szent atyámfiai, mennyei elhívás részesei, tekintsetek vallásunk apostolára és főpapjára, Jézusra,
Heb.3.2 | aki hű volt ahhoz, aki őt rendelte, mint Mózes is az ő egész házában.
Heb.3.3 | Mert ő nagyobb dicsőségre méltattatott, mint Mózes, ahogy a ház építőjének is nagyobb a tisztessége, mint a háznak.
Heb.3.4 | Mert minden házat épít valaki, aki pedig mindent felépített, az Isten az.
Heb.3.5 | "Mózes is hű volt ugyan az ő egész házában, mint szolga, hogy bizonysága legyen a prédikálandó dolgoknak;"
Heb.3.6 | Krisztus ellenben, mint Fiú, hű a maga háza felett: az ő háza mi vagyunk, ha a bizodalmat és a reménység dicsekedését mindvégig erősen megtartjuk.
Heb.3.7 | Azért, mint a Szentlélek mondja: Ma, ha az ő szavát halljátok,
Heb.3.8 | ne keményítsétek meg szíveteket, mint a megkeseredéskor, a kísértés ama napján a pusztában,
Heb.3.9 | ahol atyáitok megkísértettek és megpróbáltak engem és látták az én cselekedeteimet negyven esztendeig.
Heb.3.10 | Azért megharagudtam erre a nemzedékre és így szóltam: Mindig tévelyegnek szívükben. De ők nem ismerték meg az én útaimat,
Heb.3.11 | úgyhogy megesküdtem haragomban, hogy nem fognak bemenni az én nyugodalmamba.
Heb.3.12 | "Vigyázzatok, atyámfiai, hogy ne legyen közületek valakinek hitetlen, gonosz szíve, hogy az élő Istentől elszakadjon;"
Heb.3.13 | hanem intsétek egymást minden nap, míg tart a „ma”, hogy a bűn csalárdsága közületek senkit meg ne keményítsen.
Heb.3.14 | Mert részeseivé lettünk Krisztusnak, ha ugyan a bizodalmat, amely kezdetben élt bennünk, mindvégig erősen megtartjuk
Heb.3.15 | e mondás szerint: Ma, ha az ő szavát halljátok, meg ne keményítsétek szíveteket, mint a megkeseredéskor.
Heb.3.16 | Mert kik keseredtek meg, mikor ezt hallották? Nemde mindazok, akik Mózes vezetésével kijöttek Egyiptomból?
Heb.3.17 | Kikre haragudott pedig negyven esztendeig? Nem azokra-e, akik vétkeztek, akiknek teste elhullott a pusztában?
Heb.3.18 | És kiknek esküdött meg, hogy nem mennek be az ő nyugodalmába, ha nem az engedetleneknek?
Heb.3.19 | Látjuk is, hogy nem mehettek be hitetlenségük miatt.

Heb.4.1 | Mivel még nem teljesedett be az az ígéret, hogy be fogunk menni az ő nyugodalmába, féltő gonddal ügyeljünk, hogy senki se lássék közületek kimaradottnak.
Heb.4.2 | Mert nekünk is hirdettetett az evangéliom, mint azoknak, de nekik nem használt a hallott ige, mert nem forrt egybe hittel azokban, akik hallották.
Heb.4.3 | Mi ellenben, akik hiszünk, bemegyünk a nyugodalomba, ahogyan megmondta: Amint megesküdtem haragomban, nem fognak bemenni az én nyugodalmamba, — jóllehet munkáit a világ teremtése óta bevégezte.
Heb.4.4 | Mert valahol a hetedik napról így szólt: És megnyugodott Isten a hetedik napon minden munkájától.
Heb.4.5 | És ezen a helyen ismét: Nem mennek be az én nyugodalmamba.
Heb.4.6 | Mivel tehát bizonyos, hogy némelyek bemennek abba, de akiknek először kihirdettetett az evangéliom, nem mentek be engedetlenségük miatt,
Heb.4.7 | ismét meghatároz egy napot: „Ma”, amint Dávid által annyi idő múlva így szól, ahogy előbb mondtuk: Ma, ha az ő szavát halljátok, ne keményítsétek meg szíveteket.
Heb.4.8 | Mert ha Józsué nyugodalomba juttatta volna őket, Isten nem szólana másik későbbi napról.
Heb.4.9 | Azért van még az Isten népének szombatnapi nyugodalma.
Heb.4.10 | Mert aki bement az ő nyugodalmába, az maga is megnyugodott munkáitól, mint Isten is a magáéitól.
Heb.4.11 | Igyekezzünk tehát bemenni abba a nyugodalomba, hogy senki az engedetlenségnek hasonló példájaként el ne essék.
Heb.4.12 | Mert Isten beszéde élő és ható: élesebb minden kétélű kardnál, és elhat a szívnek és léleknek, az ízeknek és velőknek megoszlásáig és megítéli a szív gondolatait és szándékait.
Heb.4.13 | És nincs olyan teremtmény, amely nyilván ne állana előtte, sőt minden leplezetlen és nyilvánvaló az ő szeme előtt, akinek számot kell adnunk.
Heb.4.14 | Mivel tehát nagy főpapunk van, aki áthatolt az egeken, Jézus, az Isten Fia, ragaszkodjunk vallásunkhoz.
Heb.4.15 | Mert nem olyan főpapunk van, aki ne tudna megindulni gyarlóságainkon, hanem aki mindenben megkísértetett, hozzánk hasonlóan, kivéve a bűnt.
Heb.4.16 | Járuljunk azért bizalommal a kegyelem királyi székéhez, hogy irgalmat nyerjünk és kegyelmet találjunk, alkalmas időben való segítségül.

Heb.5.1 | Mert az emberek közül választott minden főpap az emberek javára rendeltetik az Isten előtt való szolgálatra, hogy ajándékokat és áldozatokat mutasson be a bűnökért,
Heb.5.2 | aki megértő tud lenni a tudatlanok és tévelygők iránt, mivel őt magát is nyomja az erőtelenség terhe.
Heb.5.3 | És e miatt miképen a népért, azonképen magáért is köteles bűnért való áldozatot bemutatni.
Heb.5.4 | És senki sem szerezheti meg magának ezt a tisztességet, csak akit Isten hív el, mint Áront is.
Heb.5.5 | Hasonlóképen Krisztus sem maga tulajdonította magának azt a dicsőséget, hogy főpap legyen, hanem az adta neki, aki így szólt hozzá: Fiam vagy te, ma szültelek téged.
Heb.5.6 | Mint másutt is mondja: Pap vagy te örökké, Melkisédek rendje szerint.
Heb.5.7 | Ő földi élete napjaiban erős kiáltás és könnyhullatás közben könyörgésekkel és esedezésekkel járult ahhoz, akinek hatalma van arra, hogy megszabadítsa őt a halálból, és meghallgattatott istenfélelméért.
Heb.5.8 | Jóllehet Fiú, azokból, amiket szenvedett, megtanulta az engedelmességet,
Heb.5.9 | és mintán tökéletességre jutott, örök üdvösség szerzője lett mindazok számára, akik neki engedelmeskednek,
Heb.5.10 | mivel Isten Melkisédek rendje szerint való főpapnak nevezte őt.
Heb.5.11 | Erről nekünk sok mondanivalónk van, amit nehéz megmagyarázni, mivel restek lettetek a hallásra,
Heb.5.12 | "mert bár az időhöz képest tanítóknak kellene lennetek, ismét arra van szükségetek, hogy Isten beszédének kezdő elemeire tanítsanak titeket; és olyanok lettetek, mint akiknek tejre van szükségük és nem kemény eledelre."
Heb.5.13 | Mert mindaz, aki tejen él, járatlan az igazság beszédeiben, mivel kisgyermek még.
Heb.5.14 | Viszont a kemény eledel az érettkorúaknak való, mint akiknek a megszokás által gyakorlottak az érzékeik a jó és a rossz megkülönböztetésére.

Heb.6.1 | Azért elhagyva a Krisztusról való elemi tanítást, törekedjünk érettkorúságra, ne foglalkozzunk ismét a holt cselekedetekből való megtérésről, az Istenben való hitről,
Heb.6.2 | a keresztségekről, a kezek rátevéséről, a halottak feltámadásáról és az örök ítéletről szóló tanítások új megalapozásával.
Heb.6.3 | És ha az Isten megengedi, ezt meg is cselekedjük.
Heb.6.4 | Mert lehetetlen, hogy akik egyszer megvilágosíttattak, és megízlelték a mennyei ajándékot, és részeseivé lettek a Szentléleknek,
Heb.6.5 | és megízlelték az Istennek jó beszédét és a jövendő világ erőit,
Heb.6.6 | és elestek, ismét megújuljanak a megtérésre, mint akik önmaguknak újra megfeszítik az Isten Fiát és meggyalázzák őt.
Heb.6.7 | "Mert a föld, amely beissza a gyakorta ráhulló esőt és hasznos füvet terem azoknak, akiknek számára művelik azt, áldást nyer Istentől;"
Heb.6.8 | "viszont amelyik töviseket és bojtorjánokat terem, megvetett az és közel van az átokhoz; az ilyennek vége megégetés."
Heb.6.9 | De ha így szólunk is, szeretteim, felőletek ezeknél jobbakról vagyunk meggyőződve, még pedig arról, hogy közel vagytok az üdvösséghez.
Heb.6.10 | Mert nem igazságtalan az Isten, hogy elfeledkezzék a ti cselekedeteitekről és a szeretetről, amelyet az ő neve iránt tanúsítottatok, mint akik szolgáltatok és szolgáltok a szenteknek.
Heb.6.11 | Kívánjuk pedig, hogy közületek kiki ugyanazt a buzgóságot tanúsítsa mindvégig, míg a reménység teljes bizonyossággá nem lesz,
Heb.6.12 | hogy ne legyetek restek, hanem követői azoknak, akik hit és békességes tűrés által öröklik az ígéreteket.
Heb.6.13 | Mert mikor az Isten ígéretet tett Ábrahámnak, önmagára esküdött, mivel nem esküdhetett nagyobbra,
Heb.6.14 | és így szólt: Bizony, megáldván megáldalak téged és megsokasítván megsokasítalak téged.
Heb.6.15 | És így, miután békességesen tűrt, elnyerte az ígéretet.
Heb.6.16 | Mert az emberek önmaguknál nagyobbra esküsznek, és náluk minden ellentmondásnak a megerősítésül mondott eskü vet véget.
Heb.6.17 | Ezért is az Isten, aki még bővebben meg akarta mutatni az ígéret örököseinek az ő végzése változhatatlan voltát, esküvéssel kezeskedett,
Heb.6.18 | hogy két változhatatlan dolog által, amelyekre nézve lehetetlen, hogy az Isten hazudjék, erős vigasztalásunk legyen nekünk, akik odamenekültünk, hogy megragadjuk az előttünk levő reménységet,
Heb.6.19 | amely lelkünknek mintegy biztos és erős horgonya és beljebb hatol a kárpitnál,
Heb.6.20 | ahova utat nyitva bement értünk Jézus, aki örökkévaló főpap lett Melkisédek rendje szerint.

Heb.7.1 | Mert ez a Melkisédek Sálem királya, a felséges Isten papja, aki a királyok leveréséből visszatérő Ábrahámnak elébe ment, őt megáldotta,
Heb.7.2 | akinek Ábrahám tizedet is adott mindenből, aki először is, ha nevét megmagyarázzuk, igazság királya, azután pedig Sálem királya, azaz békésség királya,
Heb.7.3 | apa nélkül, anya nélkül, nemzetség nélkül való, sem napjainak kezdete, sem életének vége nincs, de miután hasonlóvá tétetett az Isten Fiához, pap marad mindörökké.
Heb.7.4 | "Nézzétek pedig, milyen nagy ez, akinek a zsákmányból tizedet is adott Ábrahám, a pátriárka;"
Heb.7.5 | és bár azoknak, akik Lévi fiai közül nyerik el a papságot, parancsolatuk van, hogy törvény szerint tizedet szedjenek a néptől, vagyis az ő atyjokfiaitól, jóllehet ők is Ábrahám ágyékából származtak,
Heb.7.6 | de mégis az vett tizedet Ábrahámtól, akinek nemzetsége nem közülük való, és áldotta meg azt, aki az ígéreteket kapta.
Heb.7.7 | Már pedig nem lehet vitás, hogy a nagyobb áldja meg a kisebbet.
Heb.7.8 | És itt halandó emberek szednek tizedet, ott ellenben az, akiről bizonyság van, hogy él.
Heb.7.9 | És hogy úgy mondjam, Ábrahám személyében a tizedet szedő Lévi is adott tizedet.
Heb.7.10 | Mert még atyja ágyékában volt, mikor annak elébe ment Melkisédek.
Heb.7.11 | Ha tehát a lévita papság által volna elérhető a tökéletesség (mert a nép ez alatt a papság alatt kapta a törvényt), mi szükség volna tovább is arra, hogy más pap támadjon Melkisédek rendje szerint és azt ne Áron rendje szerint való papnak mondják.
Heb.7.12 | Mert a papság megváltozásával szükségképen megváltozik a törvény is.
Heb.7.13 | Mert akiről ezek mondatnak, az más nemzetségből származott, amelyből senki sem szolgált az oltár körül.
Heb.7.14 | "Mert nyilvánvaló, hogy a mi Urunk Júdából támadt; ebből a nemzetségből származó papokról pedig semmit sem szólott Mózes."
Heb.7.15 | És amit mondunk, még nyilvánvalóbb, ha Melkisédekhez hasonlóan támad más pap,
Heb.7.16 | aki nem testi parancsolat törvénye szerint lett, hanem romolhatatlan élet ereje szerint.
Heb.7.17 | Mert róla szól a bizonyságtétel: Pap vagy te örökké Melkisédek rendje szerint.
Heb.7.18 | Mert az előbbi parancsolatot Isten eltörli ugyan, mivel erőtelen és haszontalan,
Heb.7.19 | — minthogy a törvény semmiben sem szerzett tökéletességet, — de ugyanakkor jobb reménységet ébreszt, amely által közeledünk őhozzá.
Heb.7.20 | Jézus pedig nem eskü nélkül lett pappá, — mert amazok eskü nélkül lettek papokká,
Heb.7.21 | ő pedig annak esküje által, aki így szólt hozzá: Megesküdött az Úr és nem bánja meg: pap vagy te örökké, —
Heb.7.22 | ezért tehát Jézus jobb szövetségnek lett kezesévé.
Heb.7.23 | Amazok ugyan többen lettek papokká, mert a halál miatt nem maradhattak meg szolgálatukban,
Heb.7.24 | de ennek, minthogy örökké megmarad, változhatatlan a papsága.
Heb.7.25 | Ezért ő mindörökre meg is tudja tartani azokat, akik ő általa járulnak Istenhez, mert mindenkor él, hogy esedezzék érettük.
Heb.7.26 | Mert ilyen főpap illett hozzánk, szent, ártatlan, szeplőtelen, a bűnösöktől elkülönített és aki az egeknél magasságosabb lett,
Heb.7.27 | akinek nincs szüksége, mint a főpapoknak, hogy napról napra előbb a saját bűneiért mutasson be áldozatot, azután a nép bűneiért, mert ezt egyszer s mindenkorra megcselekedte, mikor magát adta áldozatul.
Heb.7.28 | Mert a törvény gyarló embereket rendelt főpapokká, az eskü szava pedig, amely a törvény után lett, a Fiút, aki örökké tökéletes

Heb.8.1 | A mondottak veleje pedig ez: olyan főpapunk van, aki a mennyei Felség királyi székének jobbjára ült,
Heb.8.2 | szolgájaként a szenthelynek és az igazi sátornak, amelyet az Úr épített és nem ember.
Heb.8.3 | Mert minden főpap arra rendeltetett, hogy ajándékokat és áldozatokat mutasson be, ezért szükséges, hogy ennek is legyen valamije, amit áldozatul vigyen.
Heb.8.4 | Ha tehát a földön volna, még csak pap sem volna, mert vannak olyan papok, akik a törvény szerint áldozati ajándékokat mutatnak be,
Heb.8.5 | ezek a mennyei dolgok kiábrázolásának és árnyékának szolgálnak, mint Isten parancsolta volt Mózesnek, mikor fel akarta állítani a sátort: Vigyázz, — szólt, — hogy mindent a szerint a minta szerint készíts, amelyet a hegyen láttál.
Heb.8.6 | Most azonban a mi főpapunk sokkal kiválóbb szolgálatot nyert, mivel annak a jobb szövetségnek a közbenjárója, amely jobb ígéretek alapján köttetett.
Heb.8.7 | Mert ha az első hibátlan lett volna, nem került volna sor a másodikra.
Heb.8.8 | Mert hibáztatja őket, amikor így szól: íme napok jönnek, ezt mondja az Úr, és új szövetséget kötök Izrael házával és Júda házával,
Heb.8.9 | nem a szerint a szövetség szerint, amelyet atyáikkal kötöttem azon a napon, amikor kézen fogtam őket, hogy kivezessem Egyiptom földjéről, mert ők nem maradtak meg az én szövetségemben, azért én sem gondoltam velük, mondja az Úr.
Heb.8.10 | "Mert ez az a szövetség, amelyet kötök Izrael házával ama napok multán, mondja az Úr, törvényemet adom az ő elméjükbe és az ő szívükbe beírom azokat; és én Istenükké leszek és ők népemmé lesznek."
Heb.8.11 | És senki sem tanítja majd az ő felebarátját és az ő atyjafiát így: Ismerd meg az Urat! Mert mindnyájan megismernek engem, a kicsinyektől fogva a nagyokig.
Heb.8.12 | Mert irgalmas leszek álnokságaik iránt és az ő bűneikről nem emlékezem meg.
Heb.8.13 | "Mikor új szövetségről beszél, óvá tette az elsőt; ami pedig megavul és megvénhedik, közel van az enyészethez."

Heb.9.1 | Az első szövetségnek is volt tehát istentiszteleti rendje és földi szenthelye.
Heb.9.2 | Mert sátort építettek, egy külsőt, amelyben volt a gyertyatartó meg az asztal és azon a szent kenyerek: ezt nevezték szenthelynek.
Heb.9.3 | A második kárpiton túl pedig a szentek szentjének nevezett sátor.
Heb.9.4 | Ebben volt az arany füstölő oltár és a szövetség ládája, mindenfelől arannyal borítva, abban az aranyveder mannával tele és Áron kivirágzott vesszeje meg a szövetség táblái,
Heb.9.5 | felette pedig a dicsőség kerubjai, beárnyékolva az engesztelés helyét, de ezekről most nem szükséges egyenként szólani.
Heb.9.6 | Miután ezeket így elrendezték, a külső sátorba mindenkor bejárnak a papok az istentisztelet elvégzésére,
Heb.9.7 | a másodikba azonban évenként csak egyszer maga a főpap megy be vérrel, amelyet magáért és a népnek tudatlanságból elkövetett bűneiért áldoz.
Heb.9.8 | A Szentlélek ezzel azt jelenti ki, hogy még nem nyilt meg a szentélybe vezető út, mert még fennáll a külső sátor,
Heb.9.9 | ami példázat a mostani időre. E szerint olyan ajándékokat és áldozatokat mutatnak be, amelyek nem tudják a szolgálattevő papot lelkiismeretében tökéletessé tenni,
Heb.9.10 | hanem csak abban, ami az ételeket meg italokat és a különböző mosakodásokat illeti, ezek pedig mint a testre vonatkozó szabályok — csak a helyes rendezés idejéig kötelezők.
Heb.9.11 | Mikor pedig Krisztus, mint a jövendő javak főpapja eljött, a nagyobb és tökéletesebb, nem kézzel csinált, azaz nem e világból való sátoron keresztül,
Heb.9.12 | és nem bakok és tulkok vérével, hanem az ő tulajdon vérével ment be egyszer s mindenkorra a szentélybe, örök váltságot szerezve.
Heb.9.13 | Mert ha a bakok és bikák vére meg a tehén hamva a tisztátalanokra hintve, megszentel a test tisztaságára,
Heb.9.14 | mennyivel inkább megtisztítja lelkiismeretünket a holt cselekedetektől Krisztus vére, aki Istennek örökkévaló Lélek által önmagát áldozta fel ártatlanul, hogy szolgáljunk az élő Istennek!
Heb.9.15 | És azért új szövetségnek közbenjárója ő, mivel meghalt az első szövetség alatt elkövetett bűnök váltságáért, hogy a hivatalosak elnyerjék az örökkévaló örökség ígéretét.
Heb.9.16 | "Mert végrendeletnél a végrendelkező halálát meg kell állapítani;"
Heb.9.17 | "mivel a végrendelet csak az ember halála után érvényes; különben pedig, ha él a végrendelkező, teljesen érvénytelen."
Heb.9.18 | Innen van, hogy az első szövetség sem szenteltetett meg vér nélkül.
Heb.9.19 | Mert mikor Mózes a törvény szerint minden parancsolatot elmondott az egész népnek, vízzel és vörös gyapjúval meg izsóppal együtt vette a tulkok és bakok Vérét, meghintette magát a könyvet is és az egész népet
Heb.9.20 | és ezt mondta: Ez annak a szövetségnek vére, amelyet Isten számotokra rendelt.
Heb.9.21 | Majd a sátort és az istentiszteletre való összes edényeket hasonlóképen meghintette vérrel.
Heb.9.22 | És a törvény szerint csaknem minden vérrel tisztíttatik meg, és vérnek kiontása nélkül nincs bűnbocsánat.
Heb.9.23 | Szükséges tehát, hogy a mennyei dolgok kiábrázolásai effélékkel tisztíttassanak meg, maguk a mennyei dolgok azonban ezeknél különb áldozatokkal.
Heb.9.24 | "Mert nem kézzel csinált szenthelybe, az igazinak csak másolatába ment be Krisztus, hanem magába a mennybe, hogy most Isten színe előtt megjelenjék érettünk;"
Heb.9.25 | "nem is hogy sokszor adja magát áldozatul, mint ahogy a főpap évenként bemegy a szentek szentjébe idegen vérrel;"
Heb.9.26 | "mert különben sokszor kellett volna szenvednie a világ teremtése óta; így pedig csak egyszer jelent meg az időknek végén, hogy áldozatával eltörölje a bűnt."
Heb.9.27 | És amint elvégezett dolog, hogy az emberek egyszer meghaljanak, azután pedig lesz az ítélet,
Heb.9.28 | úgy Krisztus is, aki egyszer megáldoztatott, hogy sokak bűneit hordozza, másodszor majd a bűn hordozása nélkül jelenik meg azoknak, akik őt várják üdvösségükre.

Heb.10.1 | "Minthogy a törvény a jövendő javaknak csak árnyékát, nem pedig a valóságoknak igazi alakját mutatja, ezért azokkal az áldozatokkal, amelyeket esztendőnként szüntelenül bemutatnak, sohasem tudják tökéletessé tenni az odajárulókat;"
Heb.10.2 | különben nem szűnt volna-e meg az áldozatok bemutatása, ha azok, akik ezzel Istennek akartak szolgálni és egyszer megtisztultak, többé semmi bűntudatot nem éreztek volna?
Heb.10.3 | De az áldozatok évről-évre emlékeztetnek a bűnökre.
Heb.10.4 | Mert lehetetlen, hogy bikák és bakok vére eltörölje a bűnöket.
Heb.10.5 | "Azért a világba való bejövetelekor így szól az Úr: Áldozatot és ajándékot nem akartál, de testet alkottál nekem;"
Heb.10.6 | égő és bűnért való áldozatot nem kedveltél.
Heb.10.7 | Akkor szóltam: íme, itt vagyok, — a könyvben megíratott rólam — hogy cselekedjem, óh Isten, a te akaratodat.
Heb.10.8 | Mikor fentebb azt mondta: Áldozatot és ajándékokat, és égő meg bűnért való áldozatokat nem akartál, sem nem kedveltél, — ezeket a törvény szerint mutatják be, —
Heb.10.9 | akkor így szólt: Íme, itt vagyok, hogy cselekedjem a te akaratodat. Eltörli az elsőt, hogy életbe léptesse a másodikat.
Heb.10.10 | Ezzel az akarattal egyszer s mindenkorra megszenteltettünk Jézus Krisztus testének megáldozása által.
Heb.10.11 | És minden pap naponként szolgálatba áll és gyakorta mutatja be ugyanazokat az áldozatokat, amelyek sohasem tudják eltörölni a bűnöket.
Heb.10.12 | Ő ellenben egyetlen áldozattal áldozott a bűnökért, mindörökre az Isten jobbjára ült,
Heb.10.13 | és várja immár, hogy ellenségei lába zsámolyául vettetnek.
Heb.10.14 | Mert egyetlen áldozatával örökre tökéletesekké tette a megszentelteket.
Heb.10.15 | Bizonyságot tesz pedig nekünk erről a Szentlélek is, mert ez után az ige után:
Heb.10.16 | Ez az a szövetség, amelyet kötök velük ama napok után, ezt mondja az Úr: Adom az én törvényemet szívükbe és elméjükbe írom be azokat
Heb.10.17 | — és az ő bűneikről és álnokságaikról többé meg nem emlékezem.
Heb.10.18 | Ahol pedig a bűnbocsánat van, ott nincs többé bűnért való áldozat.
Heb.10.19 | Mivel azért, atyámfiai, bizodalmunk van a szenthelybe való bemenetelre Jézus Krisztus vére által
Heb.10.20 | azon az úton, amelyet ő szentelt nekünk, mint új és élő utat a kárpit, vagyis az ő teste által,
Heb.10.21 | és mivel nagy papunk van az Isten háza felett:
Heb.10.22 | járuljunk hozzá igaz szívvel, hitnek teljességével, mint akiknek szívük megtisztult a gonosz lelkiismerettől,
Heb.10.23 | és testük meg van mosva tiszta vízzel. Tartsuk meg a reménység vallását tántoríthatatlanul, mert hű az, aki ígéretet tett.
Heb.10.24 | Ügyeljünk kölcsönösen arra, hogy egymást szeretetre és jócselekedetekre ösztönözzük,
Heb.10.25 | nem hagyva el a magunk gyülekezetét, amint szokásuk némelyeknek, hanem intve egymást annyival inkább, mivel látjátok, hogy az a nap közelget.
Heb.10.26 | Mert ha szándékosan vétkezünk, miután az igazság megismerésére eljutottunk, akkor többé nincs áldozat bűneinkért,
Heb.10.27 | hanem az ítéletnek valami félelemmel teljes várása és tűz lángja, amely megemészti az ellenszegülőket.
Heb.10.28 | Aki elveti Mózes törvényét, annak két vagy három tanú vallomására irgalom nélkül meg kell halni.
Heb.10.29 | Gondoljátok meg, mennyivel súlyosabb büntetésre méltónak ítéltetik az aki az Isten Fiát megtapodja és a szövetség vérét, amellyel megszenteltetett, tisztátalannak tartja és a kegyelem Lelkét megcsúfolja.
Heb.10.30 | Mert ismerjük azt, aki így szól: Enyém a bosszúállás, én megfizetek. És ismét: Az Úr megítéli az ő népét.
Heb.10.31 | Rettenetes az élő Istennek kezébe esni!
Heb.10.32 | Emlékezzetek pedig vissza a régi napokra, amelyekben, miután megvilágosíttattatok, sok szenvedéssel teljes küzdelmet állottatok ki,
Heb.10.33 | midőn részint gyalázásokkal és nyomorgatásokkal pellengérre állítottak titeket, részint társai lettetek azoknak, akik így jártak.
Heb.10.34 | Mert a foglyokkal is együtt szenvedtetek, és vagyonotok elrablását örömmel fogadtátok, mert tudtátok, hogy nektek jobb és maradandó vagyonotok van.
Heb.10.35 | Ne vessétek el azért bizodalmatokat, amelynek nagy jutalma van.
Heb.10.36 | Mert állhatatosságra van szükségetek, hogy az Isten akaratát cselekedhessétek és elnyerjétek az ígéretet.
Heb.10.37 | Mert már csak igen kevés idő van hátra és aki eljövendő, eljön és nem késik.
Heb.10.38 | Az igaz ember pedig hitből él, és ha meghátrál, nem gyönyörködik benne a lelkem.
Heb.10.39 | De mi nem vagyunk a meghátrálás emberei, hogy elvesszünk, hanem a hitéi, hogy életet nyerjünk.

Heb.11.1 | A hit pedig bizodalom azokban, amiket remélünk és meggyőződés a nem látott valóságokról.
Heb.11.2 | Mert ezzel szereztek jó bizonyságot a régiek.
Heb.11.3 | Hit által értjük meg, hogy a világot Isten teremtette igéje által úgy, hogy ami látható, a láthatatlanból állott elő.
Heb.11.4 | "Hit által mutatott be Ábel becsesebb áldozatot Istennek, mint Kain; ez által nyert bizonyságot afelől, hogy ő igaz, mert Isten bizonyságot tett az ő áldozati ajándékairól, és hite által még holta után is szól."
Heb.11.5 | Hit által vitetett fel Énók, hogy ne lásson halált és nem találták meg, mert az Isten felvitte őt. Mert mielőtt felvitetett, bizonyságot nyert afelől, hogy kedves volt Isten előtt.
Heb.11.6 | Hit nélkül pedig lehetetlen Istennek tetszeni, mert aki Isten elé akar járulni, hinnie kell, hogy van Isten és megjutalmazza azokat, akik őt keresik.
Heb.11.7 | "Hit által intetett meg Nóé a még nem látott események felől és istenfélelemmel készítette a bárkát házanépe megmentésére; és ezáltal ítélte meg a világot és a hitből való igazságnak örökösévé lett."
Heb.11.8 | Hit által engedelmeskedett Ábrahám, mikor elhívatott, hogy menjen ki arra a helyre, amelyet örökölnie kell. És kiment, nem tudva, hová megy.
Heb.11.9 | Hit által költözött az ígéret földjére, mint idegenbe, ahol sátrakban lakott Izsákkal és Jákobbal, ugyanannak az ígéretnek örököstársaival.
Heb.11.10 | Mert várta a várost, amelynek erős fundámentoma van, amelynek építője és alkotója az Isten.
Heb.11.11 | Hit által nyert erőt Sára is, hogy gyermeke legyen, jóllehet idős volt, minthogy hűnek tartotta azt, aki az ígéretet tette.
Heb.11.12 | Azért attól az egytől, még pedig mintegy elhalttól, oly sokan származtak, mint az ég csillagai és mint a tenger partján a föveny, amely megszámlálhatatlan.
Heb.11.13 | Hitben haltak meg mindezek, mert nem nyerték el az ígéreteket, hanem csak távolról látták és üdvözölték azokat és vallást tettek arról, hogy idegenek és vándorok a földön.
Heb.11.14 | Mert akik így beszélnek, nyíltan kijelentik, hogy hazát keresnek.
Heb.11.15 | És ha arra a hazára gondoltak volna, amelyből kijöttek, lett volna idejük a visszatérésre.
Heb.11.16 | "így azonban jobb után vágyódnak, tudniillik mennyei után; azért nem szégyenli őket az Isten, hogy Istenüknek neveztessék, mert készített nekik várost."
Heb.11.17 | Hit által mutatta be áldozatul Ábrahám Izsákot, mikor próbára tétetett és egyetlen fiát vitte áldozatul ő, aki az ígéreteket nyerte:
Heb.11.18 | neki mondatott ez: Akik Izsáktól származnak, azokat nevezik a te magodnak.
Heb.11.19 | Úgy gondolkozott, hogy Istennek van hatalma, hogy a halálból is feltámassza, épen ezért őt példaképen visszanyerte.
Heb.11.20 | Hit által áldotta meg Izsák a jövendő dolgokra nézve is Jákobot és Ézsaut.
Heb.11.21 | Hit által áldotta meg a haldokló Jákob József mindegyik fiát, és botja végére hajolva imádta az Istent.
Heb.11.22 | Hit által emlékezett meg élete végén József Izrael fiainak kivonulásáról és rendelkezett az ő tetemei felől.
Heb.11.23 | "Hit által rejtegették Mózest az ő szülei születése után három hónapig, mivel látták, hogy szép a gyermek; és nem féltek a király parancsától."
Heb.11.24 | Hit által tiltakozott Mózes, mikor felnövekedett, hogy a fáraó leánya fiának mondják,
Heb.11.25 | "inkább választva az Isten népével való együtt nyomorgást, mint a bűn ideig-óráig való gyönyörűségét;"
Heb.11.26 | mert Egyiptom kincseinél nagyobb gazdagságnak tartotta a Krisztusért való gyalázatot, mivel a megjutalmazásra tekintett.
Heb.11.27 | Hit által hagyta el Egyiptomot, nem félt a király haragjától, mert erős szívű volt, mint aki látja azt, aki láthatatlan.
Heb.11.28 | Hit által rendelte a húsvéti bárányt és a vérrel való meghintést, hogy az öldöklő ne érintse az ő elsőszülötteiket.
Heb.11.29 | Hit által keltek át a Verestengeren, mint valami szárazföldön, amit mikor az egyiptomiak megpróbáltak, elnyelettek.
Heb.11.30 | Hit által omlottak le Jerikó kőfalai, midőn hét napig körüljárták azokat.
Heb.11.31 | Hit által nem veszett el az engedetlenekkel együtt Ráháb, a parázna nő, mivel befogadta a kémeket békességgel.
Heb.11.32 | És mit mondjak még? Hiszen kifogynék az időből, ha szólnék Gedeonról, Bárákról, Sámsonról, Jeftéről, Dávidról, Sámuelről és a prófétákról,
Heb.11.33 | akik hit által országokat győztek le, igazságot tettek, ígéreteket nyertek, oroszlánok száját tömték be,
Heb.11.34 | tűz erejét oltották ki, megmenekültek kard élétől, felerősödtek betegségből, erősekké lettek a háborúban, megszalasztották az idegenek seregeit.
Heb.11.35 | "Asszonyok feltámadás által visszanyerték halottaikat; másokat kínpadra vontak, de ők visszautasították a szabadulást, hogy jobb feltámadásban részesüljenek."
Heb.11.36 | "Mások pedig megcsúfoltatások és megostorozások próbáját szenvedték el, sőt még bilincseket és börtönt is;"
Heb.11.37 | "megkövezték őket, kínpróbát szenvedtek, szétfűrészelték, kardélre hányták őket, juhok és kecskék bőrében bujdostak, nélkülözve, nyomorgattatva, gyötörtetve;"
Heb.11.38 | ők, akikre nem volt méltó a világ, pusztákon és hegyeken bujdostak, meg barlangokban és a föld hasadékaiban.
Heb.11.39 | És mindezek, noha hit által jó bizonyságot nyertek, nem kapták meg az ígéretet.
Heb.11.40 | Mivel Isten felőlünk valami jobbról gondoskodott, hogy nélkülünk tökéletességre ne jussanak.

Heb.12.1 | "Azért mi is, kiket a tanúbizonyságoknak ilyen nagy fellege vesz körül, tegyünk félre minden akadályt és megkörnyékező bűnt, és állhatatossággal fussuk meg az előttünk levő küzdőteret;"
Heb.12.2 | nézzünk a hit fejedelmére és elvégezőjére, Jézusra, aki az előtte levő öröm helyett, nem törődve a gyalázattal, keresztet szenvedett és az Isten királyi székének jobbjára ült.
Heb.12.3 | Gondoljatok azért arra, aki ilyen ellene való támadást szenvedett el a bűnösöktől, hogy el ne csüggedjetek, és lelketekben el ne aléljatok.
Heb.12.4 | Mert a bűn ellen való tusakodásban még nem állottatok ellen vérig.
Heb.12.5 | És elfeledkeztetek-é az intésről, amely nektek, mint fiaknak szól: Fiam, ne vesd meg az Úr fenyítését, se el ne csüggedj, ha dorgál téged.
Heb.12.6 | "Mert akit szeret az Úr, megfenyíti; megostoroz pedig mindenkit, akit fiává fogad."
Heb.12.7 | "Szenvedjétek el a fenyítést! Úgy bánik veletek az Isten, mint fiaival; mert melyik fiú az, akit nem fenyít meg az atyja?"
Heb.12.8 | Ha pedig fenyítés nélkül valók vagytok, amiben mindenki részesül, fattyak vagytok és nem fiak.
Heb.12.9 | Aztán: testi atyáink fenyítettek ugyan minket és mi becsültük őket — vajjon nem sokkal inkább engedelmeskednünk kell-é a lelkek Atyjának, hogy éljünk?
Heb.12.10 | Mert azok ugyan kevés ideig, tetszésük szerint fenyítettek, ő pedig javunkra, hogy szentségében részesüljünk.
Heb.12.11 | Az első pillanatban ugyan semmiféle fenyítés sem látszik örvendetesnek, hanem keservesnek, ámde utóbb az igazság békességes gyümölcsével fizet azoknak, akik abban edződtek.
Heb.12.12 | Ezért a lecsüggesztett kezeket és az ellankadt térdeket erősítsétek meg,
Heb.12.13 | és egyenes ösvényt készítsetek lábaitoknak, hogy a sánta el ne botoljék, sőt inkább meggyógyuljon.
Heb.12.14 | Törekedjetek mindenki irányában békességre és a szent életre, amely nélkül senki sem látja meg az Urat.
Heb.12.15 | Vigyázzatok arra, hogy az Isten kegyelmétől senki el ne essék, hogy a keserűségnek valamely gyökere, felnövekedve, bajt ne okozzon és általa sokan meg ne fertőztessenek.
Heb.12.16 | Ne legyen senki parázna vagy istentelen, mint Ézsau, aki egy ételért eladta elsőszülöttségi jogát.
Heb.12.17 | Mert tudjátok, hogy azután, mikor örökölni akarta az áldást, elvettetett, mert nem talált többé módot a megtérésre, noha könnyhullatással kereste azt.
Heb.12.18 | Mert nem járultatok megtapintható hegyhez, sem lángoló tűzhöz, sűrű homályhoz, sötétséghez, szélvészhez,
Heb.12.19 | trombitaharsogáshoz és szózatok hangjához, amelyet akik hallottak, kérték, hogy többet ne szóljon hozzájuk,
Heb.12.20 | mert nem bírták el, ami parancsolva volt: Még ha állat ér is a hegyhez, meg kell kövezni! —
Heb.12.21 | "és olyan rettenetes volt a látvány, hogy Mózes is így szólt: Megijedtem és remegek; —"
Heb.12.22 | hanem Sión hegyéhez járultatok, az élő Isten városához, a mennyei Jeruzsálemhez és az angyalok ezreihez,
Heb.12.23 | az elsőszülöttek ünnepi seregéhez és egyházához, akik beírattak a mennyekben, és mindenek bírájához, Istenhez és a tökéletességre jutott igazak lelkeihez,
Heb.12.24 | és az új szövetség közbenjárójához, Jézushoz és a meghintés véréhez, amely kegyelmesebben beszél, mint az Ábel vére.
Heb.12.25 | "Vigyázzatok, hogy vissza ne utasítsátok őt, amikor szól; mert ha nem menekültek meg azok, akik visszautasították őt, aki a földön adott isteni intést, mennyivel kevésbé mi, ha elfordulunk attól, aki a mennyből szól hozzánk."
Heb.12.26 | Az ő szava akkor megrendítette a földet, most pedig ezt hirdeti: Még egyszer megrázom nemcsak a földet, hanem az eget is.
Heb.12.27 | Az a ,,még egyszer” pedig jelenti azoknak megváltoztatását, amelyek mint teremtett dolgok, megrendülhetnek, hogy megmaradjanak azok, amelyek nem rendülhetnek meg soha.
Heb.12.28 | "Azért, mivel olyan országot nyertünk, amely rendíthetetlen, legyünk háládatosak és így szolgáljunk az Istennek, neki tetsző módon, kegyességgel és félelemmel;"
Heb.12.29 | mert a mi Istenünk megemésztő tűz.

Heb.13.1 | Az atyafiúi szeretet maradjon meg.
Heb.13.2 | A vendégszeretetről el ne feledkezzetek, mert ezáltal némelyek, tudtukon kívül, angyalokat vendégeltek meg.
Heb.13.3 | Emlékezzetek meg a foglyokról, mintha velük együtt ti is foglyok volnátok, a gyötrődőkről, mint akik magatok is testben vagytok.
Heb.13.4 | "Becsülje meg mindenki a házasságot és legyen szeplőtelen a házastársi ágy; mert a paráznákat és házasságtörőket megítéli az Isten."
Heb.13.5 | "Kapzsiság nélkül való legyen az életetek; elégedjetek meg azzal, amitek van, mert ő mondta: Nem hagylak el, sem el nem távozom tőled!"
Heb.13.6 | Azért bízvást mondjuk: Az Úr az én segítségem: nem félek. Ember mit árthat nekem?
Heb.13.7 | Emlékezzetek meg elöljáróitokról, akik Isten igéjét hirdették nektek: figyeljetek életük végére és kövessétek hitüket.
Heb.13.8 | Jézus Krisztus tegnap és ma és mindörökké ugyanaz.
Heb.13.9 | "Különböző és idegen tanítások által ne engedjétek félrevezettetni magatokat; mert jó dolog, hogy kegyelemmel erősíttessék meg a szív, nem eledelekkel, amelyek semmit sem használtak azoknak, akik azokkal éltek."
Heb.13.10 | Van oltárunk, amelyről nincs joguk enni azoknak, akik a sátorban szolgálnak.
Heb.13.11 | Mert amely állatok vérét a főpap a szenthelybe beviszi a bűnért, azoknak testét megégetik a táboron kívül.
Heb.13.12 | Ezért Jézus is a kapun kívül szenvedett, hogy megszentelje tulajdon vére által a népet.
Heb.13.13 | Menjünk ki tehát őhozzá a táboron kívül és hordozzuk az ő gyalázatát.
Heb.13.14 | Mert nincs itt maradandó városunk, hanem az eljövendőt keressük.
Heb.13.15 | Ezért mindenkor ő általa vigyük Isten elé a dicséretnek áldozatát, vagyis az ő nevéről vallást tevő ajkak gyümölcsét.
Heb.13.16 | A jótékonyságról és adakozásról pedig el ne feledkezzetek, mert ilyen áldozatokban gyönyörködik az Isten.
Heb.13.17 | Engedelmeskedjetek elöljáróitoknak és hallgassatok rájuk, mert ők vigyáznak lelketekre, mint számadók, hogy ezt örömmel tegyék és ne kedvetlenül, mert ez nektek nem válnék javatokra.
Heb.13.18 | Imádkozzatok értünk. Mert meg vagyunk győződve, hogy jó lelkiismeretünk van, és igyekszünk mindenben tisztességesen forgolódni.
Heb.13.19 | Különösképen pedig az a kérésem, tegyétek meg ezt, hogy mihamarabb visszaadassam nektek.
Heb.13.20 | A békesség Istene pedig, aki kihozta a halálból a juhok nagy pásztorát örök szövetség vére által, a mi Urunkat, Jézust,
Heb.13.21 | tegyen készségessé titeket minden jóra, hogy cselekedjétek az ő akaratát, és azt munkáljátok magatokban, ami kedves ő előtte a Jézus Krisztus által, akinek dicsőség örökkön-örökké! Ámen.
Heb.13.22 | Kérlek pedig titeket, atyámfiai, szívleljétek meg ezt az intő beszédet, hiszen csak röviden írtam nektek.
Heb.13.23 | Legyen tudtotokra, hogy atyánkfia, Timótheus kiszabadult, akivel ha hamarosan megjön, meglátogatlak titeket.
Heb.13.24 | Köszöntsétek minden elöljárótokat és a szenteket mind. Köszöntenek titeket az Itáliából valók.
Heb.13.25 | Kegyelem mindnyájatokkal!
